Mitten auff dem schilde da Die serene was geschmeltzett Und kostlich ding geveltzett , Das was dar nach seins hertzen streyt .
Er was zu der jost wol peraitt .
' Wa nu sper !
er fertt da her : So pin ich inn der selben ger .
' Das sper das nam er in die handt .
Nu ward so reichlichen gerantt , Do sy auf ain ander drungen , Das die sper zusprungen Hoch in dem lufft als ain stro : Des wart ier iegleicher fro .
Zu handt hub sich die widerker .
Sie namen̅ zway ungefuge sper .
Sie hurten wider auff die schilde , Das sein den ain pevilde .
Nu sicht man Appolonium Den starcken Taliarcum Stechen vor an den helm , Das er fiel nider in den melm .
Das ließ Tyrus an zoren .
Er sprach ' das ors muß sein verloren Das Taliarcus here raitt , Es sey im lieb oder laitt .
' Taliarcus schamt sich : Er rait enweg gar schemlich Aines seines chappen pfard , Das was wol zwayer pfund werdt .
Er hett es auff den sin getan , Er wannt in kannt niemann; Er was doch hart wol pekant In kunig Anthiochius landt .
Tyrus was des gewynnes fro .
Fur sein gerebt rayt er do .
Man namm sein herlichen war .
Schyr ward er harnasch par .
Man schüff in guten gemach , Untz das er den tag ersach .
' Wir sullen gen hoff ' sprach er do .
Des waß die masseney fro .
Reich waren gewant und schon geclaitt Er ward so reichlich angelaidt Das nie furst , als mans verstatt , Angelaitt so reiche watt .
Sein rock von Capiden̅ was Mit plaber palmenseyden das Maisterlich geziertt .
Kostlichen gepariertt Sein kürsitt was : ain pliatt , Da die rechten seytten statt - Das ist rott und pla Gemischet unter ain ander da - , Das ander tail ain sigelot : Es was als ain rose rott , Und weisse plumlein Waren hie und dortt gesprengett drein .
Sein velde was so reiche Das ich inneleiche Die chost halbe geraitten mag Die an dem mantell alle lag .
Der was pla als ain lasür : Von Babilon der amasür Hett pey allen seinen tagen So reiches mantel nye getragen .
Ain maister von armenen̅ Der hett die serenen̅ Mit gold dar ein geslungenanm , Auff das capit gedrungen Zu allen seinen orten Mit kostleichen porten .
Von gold zway reiche tassel Wol gerundet sinewel , Gesatzt mit reichen stainen̅ Grossen und klainen̅ , Jacincten und copassius , Saffyr und smaragdus , Granat , achatt und rubein , Die zierten wol den mantel sein .
An der tassel orte Lag auch ain reycher porte , Der was gar wol beriertt , Mit gold wol gepurierett .
Die nam er in die vinger sein , Da sterkten die edlen vingerlein Die pesser waren dann zway landt .
Sie trug der furst an seiner handt .
Sein haupt trug ain gyrlanden , Das in Kriechen landen Oder in Marroch kain man Ze tragen auff seinem haupt gewan .
Sust Tyrus ward gezierett .
Got hett in geformierett Mit so mynniklicher artt : Nie schoner man gesehen wardt .
Von haupt untz auff die fuesse gar Was er mynniklich gevar , Noch zekurtz noch zelangk , Noch ze dick noch ze schwangk .
Sein har das was goltfar , Raid und krauß geschmucket dar , Sein stirn hoch , sein pra prawn : Es was ain herlich parawn : Sein mund gewellet geleich , Sein nasen stund herleich , Volckenaugen hett der man .
Lachen stund im wol an , Sein gangk was gar ritterleich , Sein geparde gar herleich .
Sein ritter waren wol geclaidt , Als uns die abenteur sait , Mit scharlach und mit violett , Mit stanfort und tiolett , Mit weyssen vellen unden underzogen .
Seiner chnappen was wol gepflogen Mit gewant von Schalawm .
Sust rait der werde parawn Durch die statt gen hofe da .
Die leute sachen im nach Und sprachen alle gemaine ' Selig sey die raine , Dein muter , die dein genas !
Ain mynne reiche zeyt es was Do dich der werde Got peschüff .
' Ditz was des volckes segenrueff .
Appolonius der frey Mit seiner messeney Gieng in die purgk auff das palas Do der kunig inne was Mit ammasur und fursten vil , Ritter und knappen ane zil .
Anthiochius der reiche Enpfieng in herleyche .
Die werden sicatalon Enpfiengen in vil schon : Den dancket er gehewr .
Da jahen die amasewr ' Ditz mainet abentewer .
' Do schwigen sie allgemain .
Appolonius der rain Fur den kunig gie .
Sein potschafft er also ain vie : ' Kunig hoch und reich , Umb dein dochter pitt ich dich Mir zu meinem leib Zu einem elichen weib .
Du macht es wol mit eren tuen : Ich pin ains werden kuniges sun .
Chalidem von Tyrlandt Was mein vatter genant , Ich haiß Appolonius Und von dem land Tyrus .
' Der kunig sprach zu im alsus : ' Wiß salig , werder Tyrus , Und die lieben freunt dein Muessen alle salig sein !
Appoloni , volget mir : Ainen tag den nem wir Zu dysem hohen heyratt .
Volge mir , das ist mein ratt .
' Er wolt in han ab geweyset ab .
Er west wol das er grosse hab Hett in Tirlanden .
Er vorcht grosse schanden̅ , Ob er die frag erkante .
Do sprach ' ich enmag , Herre , genemen̅ kainen tag : Ewer gelaub soll fursich gan , Wir sullen sein ain ende han .
' Dem kunig was die rede laid : ' Waistu die gelegenhait Wie es umb die werden ist gestalt ?
' - ' Ja , her ' sprach der degen palt .
' Was mir dar umb sol geschehen , Ich hab es hart wol gesehen Da vor an der zynnen̅ .
Ich soll , og Gott will , gewinnen̅ Ewr reich und die magt Nach ew : so hab ich wol pejagt .
' Er was zu hoher schule gewesen Und hett puecher vill gelesen̅ , Er was auch wol synne reich .
Do sprach der kunig ' hore mich : Das ist die frag , do mit ich han Gedotet manigen werden man : " Unrainikait die furet mich , Vatters flaisch deß leb ich .
Meinen vatter such ich nü Und meines weybes sun dar zu .
Noch sust noch so gewinnen kan Meiner lieben muter man .
" Tyrus , ist dir weyßhait pey , So radt was ditz ratel sey .
' Tyrus nü die frag hatt .
Ain lutzel er hindersich dratt , In seiner kunst er so zehant Des kuniges frag er gantz vand .
Hin wider gieng Tyrus : ' Dein retel , her , ist alsus : " Unrainikait die furet mich " : Kunig , selber mercke dich !
" Vatters flaisch des leb ich " : Prueffe dein dochter mynniklich !
' Do sus die frag volbracht , Der kunig zorniclichen sprach : ' Pesser kunst dar an leg , Wan du pist ferre von dem weg .
Werstu nit so ritterleich , Schon , machtig und reich , Das haupt wurde dir ab geslagen Und an die zynnen auff getragen .
Nu mercke wol was ich dir sag : Ich will dir lassen dreyssig tag , Das du die rättel fündest paß , Wiltu nicht haben meinen haß .
Findestu sy denne gar , So gib ich dir sunderbar Mein schone dochter und mein lant , Als hye vor ist genant .
Weginstu denne wencken , So muß ich dir schencken Als ich den anderen han getan Die du sihest an der zynnen stan .
' Do er des hern zorn sach , Das was im vil groß ungemach .
Er nam urlaub satzehant Und schifft wider in sein landt .
Do Tyrus do an sein strassen cham , Der kunig do Taliarcum nam , Den vil ungetrewen palk : Er was des landes marschalk .
Do er Taliarcum sach , Nu mugt ir horen wie er sprach : ' Mein inner ratt , getreuwer man , Taliarce , nu anratt an Was wir tuen nu zu stunden .
Appolonius hatt funden Mein frag gantz und gar .
Nw nym silber und var !
Und vindestu den jungelingk , So lass es durch chain dinkch , Du gewinnest im das leben an Mit gift , oder wie es mag ergan .
' Des ward der ungetrewe fro .
Zu seinem hern sprach er do : ' Der ratt duncket mich vil guett : Der man der ist hoch gemuet , Und füer er also für sich , Leicht wuechs er uber dich Und pracht dich zu schanden In allen deinen landen .
' Taliarcus sich do rach , Das in Tyrus niderstach Und fürt im auch sein roß hin : Dar umb riet er sust auff in .
Taliarcus schier det Das er mit im geschaffen hiet : Er nam silber und gifft Und sitzt auff und schifft Nach dem jüngen uber see .
Doch was Tyrus kamen̅ ee In die statt auff die veste : Man enpfie wol die geste .
Tirus gie satzehandt Da er sein ritterpuch fand .
Die det er auf und laß Das der frag nit anders was Dan als ir dort war gewesen , Da sie zehoff ward gelesen .
Er gedacht in seinem synne ' Gar haymliche mynne Der kunig zu seiner tochter hatt : Da von mein streytt mich nit enlatt .
' Zu im selber Appolonius Sprach ' wie pistu geeffet alsus !
Die ratel hastu gantz gesagt Und pist doch komen an die magt : Ungewert pistu peliben , Man hatt dich auff auffgetriben .
' Er gie dratt an deß mereß statt : Scheff er im peraitten patt : Er wolt faren wider hin; Nach der schon stund sein sin .
Er schuff gar haimlich Das scheff kostlich Mit grossem gut ubertragen : Als ich es die koronig hor sagen , Scharlach und gar vil gutt gewantt Von Flander und von Prabantt , Zendal , phel und samit , Purper , turkis und capit , Das wart getragen darein zehant , Wa man es in der stat vant .
Clarett , maraz und wein , Das solt des heren trincken sein .
In das scheff man schutt Waitz tausent maütt , Gestain , silber und goldtt , Deß trug man dar in gar reichen solt .
Das det er alle sampt verholen .
Deß nachtes hueb er sich verstolen Mit ainem klainen gesinde Auff das mer vor dem winde .
Aines suntags fru Sein purger richten sich dar zu Das sy mit grossen eren̅ Enphiengen iren hernn .
Si giengen auff das palas : Ir lieber herre enweg was .
Es kund auch niemund gesagen Wa in der kiel hett hin getragen .
Da hueb sich jamer und not : Sie westen nicht ob er wer tod , Oder ob er wer gevangen , Oder wie es im wer ergangen .
Nu hueb sich jamer und clag Von den lewten alle tag , Wann ir herre hochgeporen So wunderlich was verloren̅ .
Man rufft lautt in der statt Das man sluß zu und des pad , Das auch nyemand ware Der seinen part schare; Tempel und aller taberen Must man enperen; Zu kainer kurtzweyle nye Purger noch purgerinne gie .
Do die purger clagten suß , Da kam der Taliarcus , Den der kunig sandte Zu schaden dem weygande .
Do er dise clag sach , Zu ainem klainen kindlein er sprach : ' Du solt mir , liebes kint , sagen War umb die purger all klagen .
' Do sprach zu im das klaine kintt ' Du macht wol tawb sein oder plintt : Du fragest das du wol waißt .
Das dich felle der pose gaist !
Wer ensoll nich wainen Und sich in clag erschainen ?
Hastu sein nicht vernommen Das Appolonius was komen Von Anthioch , dem hochgeporen ?
Der ist schamlich verloren .
' Da do Taliarcus Die mer hett vernomen̅ alsus , Der ungetrewe frewt sich : Haym wider schifft der frewden reich .
Do sein herre das vernam Das Taliarcus wider kam , In wundert der mär Wie er kommen wer .
Do er den kunig an sach , Frolich Taliarcus sprach ' Herre kunig , frew dich : Appolonius der wüterich Hat geflohen deinen zoren , Man waiß nicht wie ?
er ist verloren .
' Do antwort im der eren schawr Und der schonden gepawr , Anthioch der hellehund : ' Er mag wol fliehen so zestund; Ye doch mit allen seinen synnen Mag er mir nicht entrinnen .
' Er hieß rueffen in die land : Wer Tyrum den weygandt Doten pracht , zu der stund Man gab im goldes hundert pfundt; Pracht er in lebendig und gesund , Dem wurd goldes funfftzigk pfund .
Da dise mar erschullen Und in die land erhullen , Paide feindt und mage Die satzten im lage , Mer durch das güt dann umb den man .
Sust ward gelegt der achte pan Uber den Tyrlander : Er west nicht umb die mär , Anthiochius , unrainer pawm !
Nu rurt dich der trawm : Dein got verplaichet vaste , Es hinked an dem gelaste .
Dein silber das wirt kupfer .
Valsch ist gar dein opfer , Dir sagt schir matt das roch .
Du tregst auff dir der schanden joch Als der hundt der hund lannen .
Der doner stett gespannen .
Was hat dir Tyrus gethan , Das du in umb sust wilt morgen lan ?
Dein schade der muß wachen , Wildu ubel erger machen .
Nicht lenger wolt er paitten : Scheff hieß er peraitten .
Auff mer und auff lande Lagte man dem weygand .
Der kunig die weyl paitte , Untz man die scheff peraitte .
Als ich fur war hab vernomen̅ , Appolonius was komen Ze Tharsis in die werden stat .
Do er auß dem scheffe dratt Und gieng von dem mer dan , Do engegent im ain alter man , Elanicus genant .
Er trug an ain kranckes gewont .
Do sprach zu im der pawr alsus : ' Got grusse dich , werder Tyrus !
' Im ward nicht gedancket sa .
Da sprach aber Elanicus da : ' Appolony , ritter gut , Nicht sich an mein armüt !
Wider grusse und dancke mir , Das mag gar wol gelieben dir .
Weistu es , so huete dich !
Weistu sein nicht , so hore mich !
Ich sag dir an diser frist Deß du ee nicht hast gewißt : Ich waren dich , vil werder man : Du pist in dy &#x00EB;cht getan .
' - ' Der mich in die ächt hat getan , Wer ist der krefftig man ?
' Sprach der Tyrlander .
Die rede was im schwer .
Do sprach Elanicus ' Das hatt Anthiochus , Der vil ungeerte , gethan , Wan du wild seiner tochter man Werden , das er selber ist : Dar umb het er disen list Funden auff deinen̅ werden leib; Wann sie ist sein tochter und sein weib .
' Do Tyrus die mär vernam , In sorg er von der rede kam .
Er sprach ' nu sag , gueter man , Wye es umb die echt sey gethan .
' Do sprach Elanicus ' Der echt ist recht alsus Auß geruft und gedinget : Wer dein haupt pringett , Dem gibt man an der stund Rotes gold hundert pfund; Pringt er dich lebentig und gesundt , Dem gibt man goldes funfftzig pfunt .
' Do sprach der Tyrlander ' Ditz sein pose mer .
Dw pist ain vil getrewer man; Wann du hast wol an mir gethan , Das du mich hast gewarnt .
Du hast auch wol erarmtt Rotes goldes hundert pfund .
Die gib ich dir all hie zu stund Williclich mit guter gyer .
So pistu doch unschuldig mir Und an meinem tod gewesen .
Will aber Got , ich mag genesen .
' Do sprach der arme gepawr ' So mueß mich schlahen der schawr , Ob ichs umb dise ding Name kainen pfennyng !
' Hin gieng der gut alte : ' Her , das dein Got walte Und hab dich in seiner pflicht !
Das wunsch ich dir und anders nicht .
Dich , herre , und Tyrlandt Das hab Got in seiner hant !
' Tyrus ward nicht gar fro .
Do pegegent im pey dem mer do Ain man , den hett er bekentt , Der was Strangwillo genant .
Zehant do er in angesach , Gütlichen er zu im sprach : ' Piß willkomen , du werder degen !
Got muß auch deines lebens pflegen , Werder Tyrlander !
Was pedeutent dise mare Das du so trauriklichen gast Und an freuden pey mir stast ?
' - ' Waistu des nicht , getrewer man ?
Mich hat in die acht gethan Der kunig Anthiochius Gar umb+nîht nichti und umb+sus sust .
In die ächt er mich gethan hat , Das ich in umb sein tochter patt , Ain vil mynnikliche magt .
Man hatt aber seid gesagt Er lig selb pey ir : Dar umb tregt er haß zu mir .
Aineß des hab ich gedacht : Mocht es werden volpracht Das ich ze Tarsis pelib allhie !
Ich trueg ew helden grüs ye; Da selbe det er mir herwider : Dar umb wolt ich hie nider niderLassen und fristen mich , Das der kunig leycht sich Paß gegen mir gedencket , Und im sein zorn enwencket .
' Do sprach Strangwillo zehant ' Hoher kunig von Tyrlandt , Wir leyden solchen presten Das wir so werden gesten Mugen icht der kost geben .
Zweyfelichen stet unnser leben Von hunger und von tewr alhie , Das wir enkunnen̅ wissen wie Wir unnser leben sullen nweren Und von des hungers not erneren .
In disem jar hewr Ist das korn tewr , Das es nymant ergelten kann .
Es sterbent payde weyb und man .
' Do sprach der Tyrlander ' Ich penym euch ewr schwer .
Seyt das mich Got hat her gesant Zu Tarsis in das werde land , Ich stewre wol die tewr .
Ich will der statt zu stewr Hundert tausent maut geben , Das sye mir fristen hie mein leben .
' Der gut man Strangwillo Ward von gantzem hertzen fro Und ließ sich nider suesse Zu deß heren fuesse : ' Herr , du pist wol pehalten da , Paß dann yendert anderßwa .
Seyt das dich Got hat uns gegeben Zu trost unnserem krancken leben , Wir wellen fur dich fechten Mit manigen̅ mannen und knechten .
Der kunig mag dir geschaden nicht , Die weil die statt hatt mit dir pflicht .
' Nu will ich sagen an die frist Wie die statt gelegen ist : Zu ainer seytten an dem mer , Mit so reichlicher wer Gefirmet zu allen orten .
Do giengen vier porten Oben an der statt herab Gen deß wilden meres hab , Da man die kiel zu zoch .
Die maur ist zwaintzig eln hoch Und zehen schuch dick .
Zu wunniklichem plick Stunden zwaintzig türn da , Da weder hie noch anders wa Nie kain man an kainer statt So schon turn gesehen hat .
Oben an der statt da lag ain perg , Das kain groß antwerg Dar auff kund geraichen gar .
Auff dem perg , das ist war , Ligtt ain schones kastell ( Der perg ist sinwell ) Mit rotem gold ubertragen , Wol geprunirt und geschlagen .
Nach dem richtet auff dem mer Des tags deß weißloß her .
Dem frum nahen sey Stett an den turen .
wye hochder sey ?
Er hatt zwo und achtzig ellen , Als ich die kunig hore zelen , An der hoch : ich leug nicht .
Auff dem turn stet ain liecht , Das haben die purger dar ein gemacht .
Es leuchtet durch die lange nacht , Welichs scheff auff dem mer far , Das er sich kund richten dar .
Anderhalben pey der statt Ain scheffsreichs wasser gat , Das ist Torse genant .
Es fleusset durch der Moren̅ lant , Durch Tyren und durch Libia , Durchvart Anthiochia , Zu Tharsis velt in das mer Niden pey der statwer .
Oben an der statt herleich Gend vier porten w&#x00EB;rlich Auß der statt auff den plan .
Man sicht pey der maur stan Vier und zwaintzig turn .
Man hort groß gehurn : Das tund die wachter .
Sie ist so fridber Das sie umb des kuniges dro Geben nit ain wickenstro .
Es hatt auch niemant in der statt Weder weg noch pfatt Nur dann zu ainem tor; Da huten frum risen far : Die anderen haben scheffweg An phat und an steg .
Vor yedem tor ligt ain platz , Da ligt auff grosser kauffschatz : Ain marckt hie , der ander dortt , Pesunder yetlicher hort .
Von ainer porten durch die statt Ain wol gestainte strass gatt Von dem wasser an das mer , So weyt , da ritt wol ain her .
Da mitten in der stattvest starck Erhaben ist ain schoner sarck .
Da ist pegraben inne Diana dye gottynne Nach hailigem exempel .
Da stett ain schoner tempell , Dar innen da rastet Machmett : Vor dem tuend si ir gepett .
Vor dem tempel stet ain prunne Frisch lautter als die sunne .
Der roren der sind fyer .
Frisch lautter und zyer Da der prunn außgat : Yegliche trug ain milrad .
Sust ist die stat kostper .
Nu lassen wir dise mär Und heben die red wider an Da wir sie vor gelassen han .
Die purger hetten wol vernomen̅ Das in die hab was ee komen̅ .
Si frewten sich der m&#x00EB;r , Als pillich das wär .
Mit frolichem schall Enphiengen si in all .
Si sprachen ' salig ist der tag Der uns die sorg penumen hatt !
' Die hoch geporn gest Weystens in dy vest .
Von vil enphahen was ain buref : ' Gotwilkomen !
' was ir rueff .
Das volck im alles dienste pott : ' Los uns von des hungers not , So well wir leib und leben Alles umb dein er geben .
' Tyrion gegangen was Auff das groß palaß : Das was weyt und langk .
Do ward vil michel gedrang .
Sust sprach der Tirlander : ' Ir werden purger , Mein lait weld ir mir helffen tragen ?
So will ich er an euch pejagen : Hundertt tausent mautt In den kiel ich schutt , Do ich für vor Tyrland .
Nu hat mich Got euch her gesant .
Yeden mautt nem der man , Als ich sie dort gekauft han , Zu gutem gedinge Umb acht gut pfennynge .
' Do hueb sich ain dringen .
Yeglicher pegunde pringen Payde silber und wert .
Sy namen wes ir hertz pegertt , Paide waitz und dinckel : Sy fulten all ir winckel .
Si machten mel und pratt : Sy pußten wol deß hungers nott .
Gefult wurden die kasten .
Man sach da niemant vasten .
Ir groß laid ward vergessen Mit trincken und mit essen .
Do gieng es in von hertzen wol , Si wurden aller freuden vol .
Sich hueb ain frolicher schal In der statt uber all Mit sagen und mit singen , Mit tantzen und mit springen .
Kurtzweil manigvalt Der pflagen paide jung und alt .
Paide groß und chlain Sungen alle gemain ' Selig seistu , Tyrland !
Dw hast den kunig her gesant , Den werden Appolonium , Das hoch werd hertum .
Wir wurden von im getrost , Der uns von sorgen hat erloßt .
Wir warn all sampt tod Von deß pittern hungers nott , War der furst nit gewesen : Von im sein wir all genesen .
' Der wert Tyrlandere Gedacht das er ware Ain kunig und nicht ain kauffman : Die purger hieß er zu im gan : Er sprach ' ir lieben heren mein !
Das silber sol ewr sein Das von dem korn genomen̅ ist .
Da mit sult ir zu diser frist Euwr stat zieren : Die turne wol formyren , Paide strass und weg , Graben , prucken unde steg .
Da mit will ich euch schencken , Das ir mein mugt gedencken .
' Nu rustent paide jung und alt ' Reicher kunig , degen pald , Das dir Got ymmer mere Geb leib , leben , gut und ere !
Tyrus solt ymer leben; Er kan wol reiche gab geben .
' Er hett sie gewunnen also gar , Sie lobten in an aller var Das sy ir gut und ir leben Umb sein ere wolten geben Und wolten vor im sterben tod , Ee sie in liessen in kainer nott .
Die purgere peraitten sich Wie sie dem fursten herlich Daten etlich ere , Da man ymmer mere An mocht gedenken : Da mit solt man im schencken .
Ain groß saul ward erhaben Von mermelstain wol ergraben .
Oben auff der seule graß Ain weytter syms auß außschoß Harte maisterlich ergraben .
Auff dem syms was erhaben Von gold ain pild erlich Dem kunig Appolonio geleich; Der syms auch von golde was , Dar auff lag ain adamas : Das was das pild auff gesatzt , Mit edlem gestaine wol gefaßt .
Zu der tencken seytten vor Stund ain gulden metz enpor : Das was ain erlicher sin : Mit den fuessen dratt er dar in .
Dem pilde in der rechten handt Ain groß brieff wart pekantt .
Da stund an gegraben suß : ' Ich kunig Appolonius , Furste da zu Tyrlant , Pey disem pild tuen pekant Das ich die Tarsere Loßt auß grosser schwere Mit leibnär und mit speyse .
Da von pin ich zu preyse Her gesatzt , wie es ergie , Und pin sein gezeug alhie .
' Er was in der stat , das was war , Mit frewden wol ain halb jar .
Da stuend im muet und synn Zu der stat Pentapolin , Die was uber ain mer gelegen .
Da wolt er kurtzweyle pflegen : Layder da ward er geladen Zu vil ungefugen schaden .
Wann so der schad soll geschehen , So kan in niemand understan .
Appolony , nu sich zu : Dein schad wachet also frue .
Du hast pey deinen jungen tagen Leybes kumer nie getragen : Sich hebet not und arbaid , Dein gelucke vellet und steiget dein laid .
Urlaubes er do gerte .
Ungern man in do gewerte .
Er pegund in vaste laiden Das er sich wolte schaiden .
Sy hetten in gern da gesehen , Nocht es mit ichte sein geschehen .
Die werden purgere Warn so gar erbere : Das er nicht wolt peleyben da , Ir scheff hiessen sy alle sa Herleich beraitten .
Sy wolten in pelaitten Auff das mer hin dan paß .
Das ließ der herre ane haß .
Farens des ward im gepflegen .
Vil manig gut licher gesegen Ward im da zu stunde Von manigem rotem munde .
Do ward trube vor tawgen Vil maniger frawen augen .
Was da gesprechen kunde , Im alles hailes gunde .
Sye furen wol zwelff meyle In ainer kurtzen weyle .
Do sprach der werde paletein ' Got pfleg ewr , werden hern mein !
Was ir mir gutes habt gethan , Des mueßt ir ymer eren han .
Ich diens auch , ob ich mag , Die weil ich leb ainen tag .
' Sy naigten im und warn unfro .
Von in schied der herre do Und fur auff des mereß fluß .
Der morner sach ainen düß Verre dort her walgen .
Auß der wolcken palgenanm Sach er dort here varen : ' Der hoch Got muß uns pewaren !
' Sprach der mornere .
' Vil werder Tyrlandere , Sich hebet hie grosse schwere .
' Nach des rechten windeß regel Zoch der morner seinen segel .
Die wind machten grossen pracht .
Es ward vinster als die nacht .
Ain unde michel als ain pergk Sy warff als ain antwerch .
Das sturmwetter was so grosß : Es gab dem scheff ainen stoß , Das es alles gar zeprast .
Wa soll nu hin der hohe gast , Der werde man von Tirland ?
Er ist ins ellend gesant .
Alles das auff dem scheffe was , Verdarb , das nyemand da genaß .
Es viel an des meres grund In ainer unlangen stund Geleich ainem staine An den kunig aine .
Kam auff ain scheffprett .
Got es im zu glucke det .
Da schwebt er auff dem wilden mer An helff und an wer .
Der arm ellende Raicht zu Got sein hende .
Er sprach ' laß dich erparmen , Got herre , uber mich vil armen !
Neptune , der wasser got , Du treybest mit mir deinen spot .
Du rechter trugenere , Geluckes hindrere , Du hast nu behalten , Das mein muge walten Der ungetrewe Anthioch .
Was hilffet mich das ich floch ?
Mein leben das ist gar vertzert , Mein leben das ist vaige , wa es vert Mein trost der muß sich enden .
Wa soll ich zu lenden ?
Ob mein gelucke zäme Das ich zu lande käme , Wer wolt sich erparmen Uber mich vil weißlosen armen ?
Ich pin nackend und ploß .
Mein jamerklage ist so groß Das ich niemand chan geclagen .
Ich muß selber an mir verzagen .
Was soll mein leben ?
es ist enwicht : Ich ger halt zu leben nicht .
Fraw Venus , torst ichs gesagen , Ich solt pillich von euch klagen .
Ward ich kuniges sun ye ?
Dem pin ich ungeleich alhie .
Gewan ich purg ye oder land ?
Die sind mir yetzo unbekant .
Pin ichs Appolonius ?
Nain zwar , mir was nicht alsus .
Mer laid das det mir nicht so we , Hiet ich es mit ichti verdienet ee .
Lieber Got , das waistu wol , Der alle hertz kennen soll , Das falsch und pose rate Pey mir nie gewunnen stätesanm .
Ir gabt selb mir den ratt , Der mir nu zu schaden gatt , Das ich wurb umb die maget .
Nu warte wie mirs ist petaget !
Wär ich zu Tirland peliben , So hietet ir mich nit getriben In ditz ellende .
' Do wand er aber die hende Und klagte vast sein nott .
Er wunscht das er war tod : ' Ward ich kuniges sun ye ?
Dem pin ich ungeleich alhie .
' Appolonius also klebete .
Auff dem wag er schwebete In so jamerliche klage .
Es nahent schier gen dem tage; Wann es was nacht , do es im geschach Sein vil grosser ungemach : Es ward liecht und schon der tag .
Das sturmwetter auch gelag .
Sein scheffprette fur gen lande .
Als in Got selber dar sandt , Er gie zu lande und schawt sich : ' Here Got , wem pin ich geleich ?
Ich pin nackent und ploß Und pin der petlere genoß .
Ich pin zu pettelwerch enwicht , Das " kenne Got " ich kann sein nicht .
Was dar umb ?
ich lerns wol , Seyt ich petlens pflegen sol .
' Do das dise clag also geschach , Engegen im er gen sach Ainen nottigen man : Ain armes klaid das trug er an , Schwarczploß und parfüß .
Er patt dem manne seinen gruß .
Der genadet im vil sueß .
Da viel er im zu fueß : ' Wer du seyst , erparme dich Taugentlich uber mich !
Ich pin ain scheffman .
Alles das ich ye gewan ' Der kunig Appolonius sprach alsus , Mit nassen auger sprach er alsus ' Das hatt da hin des meres zoren , Leutt und guett sind verloren .
Ich pin von hoher art geporen , Des kuniges sun von Tyrland , Appolonius genant .
Ich lig vor deinen fuessen hie : Was ich tuen oder wie , Dar zu gib mir deinen ratt , Seyt dich mir Got gesantt hatt .
' Do der vischere Vernam deß hernn mere , Er klaget in sere und sprach ' Mir ist laid dein ungemach .
' Er hub in auff mit der handt Und weist in do er rüe vandt , Mit im auß in ainen glett .
Er dailte mit im was er hett , Geleich was er aß .
' Hett ich mer , ich date paß .
Hab verguett was ich han !
Du solt doch in die stat gan; Leichte hilffet dir Gott Das du komest auß der not .
Geschicht dir dan icht gutes da , So kum zu mir her wider sa Und hab mit mir verguett Mein reichait und mein armütt .
Got helff mir das ich uns gener .
Ge mit mir vischen an das mer : Was uns Got gibt der reiche , Das tail ich mit dir geleiche Paide tag und nacht , Unz du es wol vercheren macht .
Ich pitt dich heutte , werder man : Ob das wirtt also getan Das dich Got send in die land , So piß , herre , an mich gemant !
' Do sprach der erbere ' So mussen meine schwere Numer werden geendett , Ob mich Got haim sendet , Ich gedenck an die gut dat Die mir dein treuwe gethan hat !
' - ' Genade , her !
' sprach der man .
' Euwr armüt mag nicht lang stan .
' Tyrus gen der statt gie : ' Got , der die seinen nie verlie , Der helffe mir auß diser nott !
' Die hende er zu himell pott : ' Got hab mich in der hilffe sein !
' Do lieff gen im ain kindelein : Das was lieplich gevar , Gel , raid , langk was im sein har , Das waß allenthalben Geschmirbet mit guter salben .
Er ruft den purgeren , Oder ob da geste weren Die kurtzweile wolten han , Die solten zu dem kunige gan In das pad und padten sich .
Dar nach wolt der kunig reich Vor der purg auff den plan Mit in kurtzweiln han .
Die rede horte Tyrus .
Er gedacht in seinem hertzen sus : ' Ich kunde kurtzweyle vil Und maniger hande frewdenspil Das fursten wol gezeme .
Deß ich mich hart scheme , So han ich nicht gewantes an : Wie soll ich fur den fursten gan ?
' Doch hett er ain hemdell an , Das was harte wol gethan , Schuch und hosen er an trug : Da mit must er haben genug .
Er hett sein claid ab im gezogen , Do in das mer het getrogen , Das er destringer wäre .
Das warn pöse mare .
Er gedacht ' ich will geenden : Villeicht Got will enden Mein not und mein armütt .
Es ist mir leicht also gutt Als es mir ymmer icht geschade .
' Er gie die richt hintz gen pade .
Sein ward hart wol gepflogen .
Nach dem pad ward für gezogen Maniger handen frewdenspil : Des kund er mer dan ze vil .
Der kunig was ain jung mann; Er wolte kurtzweyle han : Er horte gern singen̅; Lauffen und springen Und mit den armen ringen , Da mit was im von hertzen wol .
Sein hoff was kurtzweile vol .
Zu ainen disen dingen Was Tyrus so ringe , Es was nyemans auff dem plan Der im kund gesigen an .
Er sucht under den kinden Ob er mocht finden Ain mitspilere Der im geleich wäre .
Des vand er nicht .
das was im zoren .
Do sprach der kunig wol geporen ( Er was Altistrates genant ) ' Du solt warten meiner hant , Junger man , so wart ich dir .
' - ' Das tuen ich ' sprach der peschelir .
Do ward ain frolicher schall .
Und ward getragen her ain pal , Wol genedt mit seyden .
' Wir sullen nicht vermeyden , Wir spilen dises palen nü .
Junger man , nu zugreyff zu ' Sprach der kunig schanden frey .
Do sprach Tyrus ' das sey .
' Der kunig slug den pal hin dan .
Sich flaiß der ellend man Das er preyß pejagte , Als uns das puch sagte , Mit schonen sprungen traib er dar .
Er was so ring an der schar Mit springen das er zu aller stett Das peste vor in allen tett .
Do sprach der kunig eren vol ' Das spil dut mir von hertzen wol .
Das spil niemant so woll an stett Als dem gaste der dortt stett .
' Appolonius merckte das Und prach sich zu dem spile paß , Das es den leutten allen Von im muste wol gefallen̅ .
Das spil nam ain ende .
Da pelaib stend der ellende .
Der kunig und die geste Giengen in die veste , Als sy wolten essen .
' Wir sullen nicht vergessen ' : Der kunig sprach ' ich wil ew sagen : Mir ist nicht in langen̅ tagen Mit spill und mit klugen sprungen Ain solicher junger man fur mich komen̅ Als ich den hab gesehen .
Das will ich pey meinem̅ ayde jehen , Das hatt der jungeling gethan .
Wa ist er nu der selb man ?
Wor umb ist er uns nicht pey ?
Waiß aber yemund wer er sey ?
' Da sprach ainer ' ane var , Er ist ain scheffprucke zwar .
' Der kunig sprach ' wie waistu das ?
' - ' Herre , das laßt gar ane haß : Sein gepare die sind adelich; An alle rede zaigt es sich Das er ist ain edell kintt; Im hatt ain grosser sturmwint Benommen er und gutt : Da von hatt er schwaren muett .
' Der kunig sprach ' nu pringt in her .
' - ' Das tuen ich , herre , das ist mein ger .
' Do gie der pote so zehanndt Do er den ellenden fant .
Er sprach zu im ' junger man , Ir sult in die purgk gan Und mitt den heren essen̅ Und euwres laides ain tail vergessen .
' Er ließ sich nit gar lang pitten , Er gie gein hoff mit gutem sitten̅ .
Der pott der gieng fur den kunig ee .
Er sprach ' here , im tuet we Das er nit gute klaider hatt .
' Der kunig sprach ' deß wirt wol rat : Ge gib im die grunen klaidt : Die hab ich nie an mich gelaidt .
' Tyrus do geklaidet was .
Er gie auff das palaß : Do ward er wol enpfangen Von kurtzensub und von langen̅sub .
Do satzt in der kunig reich Harte nahent zu sych .
Man gab im volle wirtschafft : Das gab dem ellenden krafft .
Nu sach er dort her tragen Von silber schusselein geslagen Und von golde trinckfaß : Do wurden im die augen naß .
Vor laide er tranck noch aß .
Do sprach ain rawnere ' Dem gast dem ist swere Das deines gutes ist so vil : Er hasset es , ob ich wanen will .
' - ' Nain zwar ' der milte kunig sprach .
' Ja düt es im grossen ungemach Das er sein me gehabt hatt : Umb anders nicht es in nit essen lat .
' Der kunig sach den gast an : ' Gehabet euch wol , piderman !
Euwr mag wol werden ratt : Got noch gar vil gutes hatt .
' Do sie in freuden sassen , Truncken wol und assen , Aller erst wart die wirtschafft gantz : Gegangen kam der mynne krantz , Des kuniges kint , der salden hortt .
Ain vil tugentreiches wortt Sprach der wunner wurtzgart : ' Kunig , herr und vatter zartt , Du und die lieben geste dein Musset alle selig sein !
' Die susse magt an der stundt Kußt den vatter an den mundt .
Lucina hieß die magett .
Ey was eren im petagett Der mit der schonen̅ alten soll !
Die schone magett was tugent voll .
Ain kron der schonen̅ haupt trug , An der lag reichait mer dann genüg , Geworcht auß feinem golde .
Safyr und crisolde , Rubein und jacincten und granatt , Die stain die kron hatt .
Ir har was langk und goldvar , Ir augen lautter , spiegelklar , Ir wanglein rosenvar , Rodt in weiß gemischet gar .
Ir mundt pran als ain glutt : Ey wie wol ein kussensub thüt Dem sein die schone wol gan : Der ist mit recht ain selig man .
Ir prustel sind enprungen , Neulichen fur gedrungen Zwayr parißapfel sinewel .
Es mocht noch manig man schnell Von so suessem plicke Gesten in mynne stricke .
Die schone , mynnickliche maitt Tregt an ir so reiches klaidt , Da von ze sagen war ze vil .
Es was kosper ane zil .
Ir gangk was herlich , Den ir gepard mynniklich .
Die zart und die gzogenlich , Des wunsches gehewr Enpfie vil abenteur .
Die werden vil die ellen Yeder man pesasß gesellen Sie trug dunder In irem sper mynne zunder In irem alten augen̅ Merkch herczen taugen An anplickte sy den werden gast .
Die mynne ir in das hertze prast , Das sy nicht mochte gewencken̅ .
' Was hie ?
' pegunden sy dencken .
' Ich hab doch ritter vil gesehen , Das mir allsust nie ist geschehen .
' Zehandt wardt sie bestrickett Und in ain pand verwicket Dem noch heutt manig man Mit lieben laid ist undertan .
Sie nidernicten mit den augen nider Und gie zu irem vatter wider .
Sie fragett in der mare Wer der gast were .
Der vatter sprach ' ich wayß sein nicht , Auch von welcher hande schikt Er sey komen in das land : Er ist scheffpruchet genant .
Nu frag in , liebe tochter mein , Von welher artt mug er sein : So hastu schier vernomen̅ Mit welcher weyß er sey her komen̅ .
' Das ließ die maget ane haß .
Sie gie da hin da er was .
Sie hub die red in zuchten an : ' Herre , wolt irs nit vor ubel han , Ich fragte euch der mere Wie ewr nam wäre , Und auch mit welcher hande schickt Zu diser statt habet pflicht .
' - ' Junckfraw , es ist mir nicht zoren : Ich hab auff dem mer verloren Meinen herlichen namen̅ , Deß ich mich ymer darffe schamen̅; Zu Tarsis ist main ere peliben : Mich hatt ungeluck her getriben .
' Do sprach die mynnikliche magett ' Ir habt mir also gesagt Das ich sein nicht wol verstan : Ir sult michs paß wissen lan .
' - ' Fraue , ich wil euchs gar sagen , Payde kunden und auch klagen : Ich pin Appolonius genant , Deß kuniges sun von Tyrlandt .
Chaliden mein vatter hieß .
Das reiche er mir aine ließ .
Da traib mich mein frecher mütt , Als es noch die jungen tuentt , Das ich pey meinen̅ jungen tagen Abentewr wolte pejagen .
' Da sagtt er ir der rede gar , Als sy ergangen was untz dar : Wie in der pose man In die ächt hett gethan; Wie er zu Tarsis wer peliben Und die zeyt alda hett vertriben; Und wie er in zu stewr Kam in der grossen tewr Payde mit waitz und mit koren : Sy waren anders gar verloren; Und wie er sich do periett Das er von in danne schiett Und fur gen Pentapolin : Da wolt er ein weil sein; Von danne furt er ainen̅ pracken Wol mit dreyssig tausent marcken̅ : Das ertranck mitten in dem wilden mer , Da mocht er haben kaine wer : ' Da nam ich vil grossen schaden .
Ich kam selber auff ainen laden , Das gelucke mich zu lande stieß Vor dem winde auff den grieß .
Nu secht , schone frawe , ' sprach er ' Also pin ich komen̅ her .
' Von der selben jammersage Kam der man in solche klage , Die waß ain tail ze groß , Das im auß den augen schoß Das wasser schnell als ain pach .
Do das der milte kunig sach , Er sprach ' tochter , nu sich an , Wir haben ubel gethan : Wir haben im zestunden Gefrischett seine wunden .
Nu soltu , liebe tochter mein , Püssen im die armut sein .
Ich laß dich im geben was du wildt , Das mich sein nummer pevildt .
Gib im was dir wol pehage , Ergetz in seiner klage .
' Das gefiel der rainen art wol : ' Ich gib im geren , seyt ich soll .
' Sy sprach ' her Tyrlander , Düt fuder all euwr schwer : Es ist euwr ding zu glucke komen̅ .
Ich gib euch deß ir habet frumen .
' Deß ward die messeney fro .
Der werde kunig sprach do ' Ainer gab mich gebere , Tochter : pring dein herpff here Und mach uns dan ain nottel gutt , So werden wir all wolgemütt .
' Die herpfen ward dar getragen .
Sie ward maisterlichen geschlagen Mit kosperlichen donnen Von der werden schonen .
Da wardt gelobt die raine Von den gesten all gemaine Ane von Appolonio .
Der kunig sprach zu im do ' Du lobest nicht das man loben soll .
Leicht gevellet es dir nicht wol ?
' Er saß in unmütte .
Do sprach Tyrus der gute ' Sy herphett wol pey namen̅ .
Mein junckfrawe soll sich nit schomen̅ : Ob man ainen̅ funde Der es paß kunde , Der gab ir wol dise lere , Deß sie hiette frumm und ere .
' Appolonius der weygandt Nam die herpffen in die handt Und slug sy von hertzen wol .
Deß wurden sy freuden vol , Alle die da sassen̅ , Wie sie ir selbs vergassen̅ .
Zehandt ward im schone Von gold ain edel krone Von der magett auff gesetzet .
Do ward Tyrus ergetzet Was im laydes ye geschach .
Der kunig zu dem gaste sprach : ' Appolony , ich sihe wol Das ir seyt kunste und synne vol .
' Do Appolonius das vernam Das im das herpfensub wol an zam , Da singt er maisterleiche : Die done wurden reiche .
Die schone magt in das twang Das er zu der herpfen sang .
Sein stymme was zu wunsche güt , Zu freuden stund im auch der muet , Das kam von manigem plicke Die im die schan dicke In sein augen fliegen ließ .
Ir mynne im in das hertze stieß Payde freud und dol .
Im was we und auch wol , Dem vil wuniklichen man .
Aller erst inn man loben pegan .
Sy sprachen alle sampt do ' Der stett als Appollo Und nicht als Appolonius .
' Der werden preyset man alsus .
Lucina des nicht enlie , Zu handt sie zu irem vatter gie .
Sy sprach ' sol ich Appolonio Geben ?
' der kunig sprach do ' Ja , vil schone dochter mein .
Was du wilt , das soll sein .
' Do sprach die vil märe Zu dem Tyrlandere : ' Nempt , her Tyrus , nu zestund Rotes goldes zway tausend pfund Und silberis vierhundert .
' Die geste alle wundert Das sie hette so milte handt .
Zwaintzig knechte und gut gewant Und zehen schon junckfrawen ( Die mocht er geren schauwen ) Die hieß er fur den heren stan .
' Die diener sein euch undertan ' Sprach die mynni chlose , Der tugent ain pluende rose .
Tyrus ward freuden reiche .
Er danckt fleyssickleiche Der vil mynniklichen magt .
Ir ward danckes vil gesagtt Von den gesten allen : Es was in wol gevallen .
Urlaub namen̅ die geste : Sie giengen von der veste , Yder man an seinen gemach .
Tyrus zu dem kunig sprach ' Werder kunig mer , Der armen troster !
Mir hatt dein groß miltikait Vertriben all mein laid , Und mein junckfrawe der milte vol : Ir gab dut mir von hertzen wol .
Ir sult mich urlaub haben lan , In der statt herberge pestan .
' Lucina zu irem vatter gie : ' Herre vatter , lasset hie Inne den Tyrlandere .
Ich gib im kamerere Und dar zu diener klug .
Wir haben kemnatten genug , So mag er sunder sorgen leben .
Ir habt im grosse gut geben : Das mugen wir verliesen wol , Ob er da aussen wesen sol .
Er fur uber gen lande , Wann im ist hie gar ande , So wär dein gab gar verloren .
' Gar an allen zoren ' Das ist war ' der vatter sprach Und hieß im schaffen gueten gemach , ' Wann du kunst geratten , In ainer kemnatten .
' Das was so zehant geschehen .
Nu muß der Tyrlander jehen Das er sey peratten wol : Er was aller freuden vol .
Er hett rue und lobte Got Und laist geren sein gepott .
Die salig und die zarte , Der freuden wurtzgarte , Die ward vil gar enzundet ( Die mynne hett ir gar gekundet ) Und gar von iren synnen pracht .
Sie slieff lutzel an der nacht .
Sie dachte herre , sey gedachte dar .
Sye ward so ferre irre gar : Ir sin in zweyfel lebte , Ir mutt in sorgen schwebte .
Fraw Venus , das ist pilleich Das ir die magt mynnikleich Twinget zu dem werden man , Der preyß und ere pejagen kan .
Alhie schaffet ir es wol : Wann Tyrus der ist tugent vol , So hatt auch die schone magett Mit zuchten lob und ere pesagett .
Venus , susse mynne , Be nym im gar die synne Und vlich dich zu in payden !
Laß sie niemand schaiden !
Zwar so habt ir wol gethan Und sult auch mein hulde han .
Du mitt la wir die rede sein Und sagen unnser merelein .
Die fraue deß nachtes nit entslieff .
Deß morgens sie ainer diern rieft : Sie gie mit ir all zehandt Da sy irn vatter vand .
Fur den kunig sy do saß Nider auff das mattaras .
Sie gehabt sich traurickleiche .
Do sprach der kunig reiche ' Sag mir , liebe dochter mein : Du magst wol gar zornig sein ?
Wie komet das ?
oder wa von ?
Ich pein sein an dir nicht gewan .
Hatt dir yemand icht gethan ?
Das will ich schir understan .
' - ' Nain ' sprach dy ' herre !
Mir düt die gestrige lere In dem hertzen also we Das ich geruch kumer me .
Ich pitt dich , lieber herre mein , Schaffe mit dem gaste dein Das er mich lerne ruren , Dy sussen döne furen In der herpfen paß dan ich kan : So hastu wol zu mir gethan .
' Der kunig ward der rede fro .
Er sandte nach Appolonio Und sprach ' lieber freundt mein , Laß dir wol enpfolhen sein Mein dochter !
ler sy die kunst : Da mit gewynnestu mein gunst .
Es kompt dir auch zu grossen frummen̅ : Was dir das mere hat genumen̅ , Das will ich dir gar widergeben , Soll ich kain weill leben .
' - ' Geren , herr !
' sprach Appolonius .
Die junckfrauwe ward geleret suß , Das weder for noch sindt Nie kaines kuniges kindt So wol nie geleret ward .
Dy mynne hett an im verspard Iren scharffen angel .
Sy hetten grossen mangel , Das sy es nicht torsten melden Und red mit red gelten̅ .
Sy zerten payde der mynne sold : Sie warn an ander haymlichen hold .
Es mochte lenger nit geweren : Fraw Venus wolt sein nicht enperen Sy schosse ir ainen stralen scharff .
In ir hertz sy do warff In ainer grossen siechtagensanm .
Das pegunde der vatter sere clagen .
Er hieß verre suchen Nach artzten von den puchen .
Dy sahen ire prunne aine : Do funden sy allaine Amächt und kranckhait Bechumert mit bedanckait .
Sy gaben ir ertzney genug , Dy doch lutzel fure furetrug : Die pesten ertzney , Das was die companey Dy sie hett mit Appolonie .
Wann sy in sach , so ward si fro; Wann aber sy sein nicht ensach , So hett sie laid und ungemach .
Abentewr von den dreyen Graven , wie sie umb Lucinam wurben : Nu hab ich an dem puch vernomen̅ , Drey grafen waren dar komen̅ , Die waren jung und reich .
Sie giengen alle geleich Fur die purgk auff den plan .
Da funden sy den kunig stan .
Do sprach der dreyer ainer ' Hoher kunig rainer , Du hast das ee wol vernomen̅ , War umb wir her sein komen̅ .
Du hast uns lange auff auffgetriben : Wir sein ane frauwen̅ peliben .
Nu keuß under uns dreyen Wer dein ayden solle sein .
Wir sein geporn von hoher artt .
Es wurt auch lenger nit gespartt Wir wellen sein ain ende han : Das soltu uns yetz wissen lan .
' Altistrates der weyß Sprach mit hohem preyß : ' Mich duncket ir seyt nicht recht komen , Das ir icht schaffet ewres fromen̅ .
Mein schone dochter junge Die hatt ain lernunge Allen iren fleyß gelait .
Sy ist auch ytz nit wol berait; Doch ist es nit gar langk Das sy ist worden also kranck .
Das ich euch icht auff aufftreyb , Yeder man seinen prieff schreib , Und schreib dann auch da pey Was ir morgengab sey , Und sendet ir die prieff dar : So werdt ir doch zehand gewar Mit wem sy welle geren leben : Dem wil ich sy zu weybe geben .
' Deß volgten̅ sy gemaine .
Dy prieff sie schraib der aine Mit kurtzer red nit langk .
Alsus was der anefangk : Hie schreibent die drey grafen yetlicher seinen brieff .
' Meines hertzen wunne !
Mein frewden pernde sunne !
Lucina , mynnickliche magett !
Were die salde mir petaget Das ich ewr mynne solte han , So must mich alles trauren lan .
Vil zarte und vil gute , Ir wonet mir in dem mute Paide tag und nacht .
Ewr schon hatt mir das hertze pracht , Das ich nicht waiß wo ich pin .
Zu ew , fraue , statt mein sin , Und solt ich , fraue , mit euch leben , Funfftzig tausent marck wolt ich euch geben .
' Mit kurtzer red er uberlieff .
Der ander graff sendt seinen brieff : ' Spiegel aller salikait !
Lucina , freudenreiche mait !
Meiner selden obedach !
Viol , rosen , lilien schmach !
Meines hertzen augenwaid !
Schilt vor hertzen laid !
Der hohen abentewr ain pfat !
Meines hertzen gelucke ratt !
Meines leibes und der sele sarch !
Ich will euch sechtzigk tausent march , Fraw , zu morgengab geben , Solt ich mit kauffschaft pey euch leben .
' Ainen brieff schraib der leste , So er kund aller peste : ' Ey werde creature !
Wol gezierte figure !
Lucina , schone frawe mein !
Mein hail !
mein trost !
mein salden schrein !
Es was ain wunnicklicher tag Do Got deiner formen pflag .
Du paradeis !
Des wunsches reyß , Verre schone dann floryß !
Jungk noch greyß mit kainer weyß Dein schon kan niemand ergründen : Die engel die kawm erfunden .
An dir dein lob auff gatt , Was ziere die nature hat Verre in die reiche , Dy susse mynnickleiche .
Zile mir den werden tag , Aller salikait pejag !
Nu fug es , schone trosterin !
Gut soll die morgengab sein , Wirt mir dann dein mynne kunt : Ich gib dir , rosolotter mund , Silbers hundert tausent pfund .
' Die prieff sind peraitt .
Ain petschafft ward dar an gelait , Das was ain gulden vingerlein .
Wer soll nu der potte sein ?
Ich wane Appolonius .
Der kunig sprach zu im alsus : ' Pringet sy meiner dochter hin , Das sy nem in iren syn Welchen sy geren welle han : Den gib ich ir zu konman .
' Die priefel er dare prachte .
Die fraue saß und dachte Sy funde in nicht geschriben daran Den sy wolte zu manne han .
Die gute und die erbere Sprach zu dem Tyrlandere : ' Maister , soll euch wol gezeme Das ich der hern ainen näme ?
' - ' Ja , frawe , es gefellet mir wol Und pillich wol gefallen soll , Wann ir seyt euwres mutes frey : Nemet wer euch der liebste sey .
' Do sprach die junckfraw alsus : ' Waiß Got , herre Appolonius !
Hiet ir zu mir liebe icht , Ir gabt mir dises rates nicht .
Nu hin , ir sult mein pote sein Zu dem lieben vatter mein .
' Sy nam ain wachstaffelein Und schraib dar an ir wyderpott Synniclich und ane spot Mit vil schonen̅ spruchen : ' Ich will den scheffpruchen , Dem das gelucke hat gelogen Und das wilde mer petrogen .
Wunderstu dan , herre , dich Das ain junckfrawe zuchten reich Ane scham geschriben hat ?
Here , das ist das wachses tat : Es sagt dir meinen willen gar Und schamt sich nicht umb ain har .
' Das nam den kunig wunder .
Er sach sich an pesunder .
Er fragte sy der märe Wer der scheffpruche wäre .
Ainer der vergaß sich : ' Herre , das pin ich .
' Do sprach sein geselle ' Das dich ain siechtum velle !
War umb sagestu nit war ?
Ich kenne dich alle jar , Und das hab ich wol vernomen̅ Das du uber sie nie pist komen̅ .
' Der kunig was ein synnig man .
Er sach Appolonium an Und verstund sich der mere Wie der junckfrawen wille were .
Er sprach ' lise das taffelein Wer der scheffpruche muge sein .
' Do er das tevel uber ubersach , Zehant der kunig zu im sprach : ' Erkennest du wol den man ?
' - ' Ja , her .
welt irs also lan , So kenne ich in wol pey namen̅ .
' Er ward rot var vor schamen̅ .
Altistrates verstund sich Das sein dochter mynnicklich Minte ser den man .
Er sprach ' Tyrlander , wol ge dan !
Wir schullen gen schauen Euwr lerfrauen̅ .
' Die drey ließ er urlaub han .
' Mein dochter soll mich wissen lan Welhen sie will ze manne : Nach dem send ich danne .
' Altistrates nam pey der hant Den werden voit von Tyrland .
Er gie mit im , als ich laß , Gen seinem schonen palaß .
Er gie hin ein pey dem tor : Den Tyrlander ließ er da vor .
Do gie der edel weygant Do er sein liebe dochter vandt .
' Nu sage , schone Lucina , Liebe dochter meine , Wen du wilt zu manne nemen̅ : Der soll uns allen wol gezemen̅ .
' Die schone maget wol daugen Mit truben nassen augen Die ließ sich zu seinen fussen : ' Herre , ich will den vil sussen Appolonium , meinen lerer , Den werden Tyrlander .
' Sy wannte , das ir we geschach .
Das wasser er ir fliessen sach Uber die rosenwangen Umb den vogt von Tyrlanden ' Der Appolonius ist genant .
Wirt mir der degen nit zehandt , Lieber vatter wol geporen , So ist das leben mein verloren .
' Der milt kunig sprach also : ' Den du wilt , des pin ich fro .
Solt ich dir gewunschet han Auß allen landen ainen man , So ist der furste reiche Dir mässig sicherleich .
' Ach Got , sy waren von hertzen fro !
Nach Appolonio sandt er do .
Er sprach ' herre von Tyrland , Seyt an die treuwe gemant Die ich an euch pegangen han .
Die sache die ist suß gethan : Lucina , die dochter mein , Der eren fund , der salden schrein , Die ist ew von hertzen hold .
Nu nemet silber und golt , Halbes reich pey meinem leibe : Enphahet sy zu ainem weybe !
Ir habt die brieff wol gelesen Wie vil deß gutes war gewesen Das der aine hatte pracht : Das ir alles fur ew verschmacht .
' Mit freuden Appolonius sprach : ' Nie lieber tag ich mer gesach Dann das mir die raine , Die ich mit trewen maine , Werde .
ist daz ez geschicht , So mag mir laid geschaden nicht .
' Sich hueb ain frolicher schal In der stat uber all .
Man sandt potten in das land : Den lantheren ward pekant Das sy zu hohe ritten Und lenger nicht enpitten .
Do cham ain wunicliche schar Von ritteren und von frauwen dar .
Fur die statt auff das veld Slug man kosper gezelt .
Maniger handen sayttenspil , Was man zu freude haben wil , Deß was da unmassen vil .
Vor dem scharhalannen Pließ man die pusawmen .
Vor den hohen vieren , Tamburen , schlamyren .
Den frauwen sach man neygen Mit herpfen und mit geygen , Salterium̅ und citalon , Und mit welischem fidlen , Mit springen und mit tantzensub .
Man sach da schone schwantzen Manigen rosolatten mund .
Das was maniger freuden fund .
Mit trincken und mit essen Do ward niemantz vergessen .
Dy ritter pflagen ritterschafft .
Da was freuden uberkrafft .
Da pelaib niemant ungewertt Wer durch ere gab gertt .
Aller freuden wer gedacht .
Die schone maget ward herpracht .
Deß frewet sich der mere , Der stoltz Tyrlandere : Sein freuwd ward newe .
Man enpfalh im sein treuwe Lucinam .
die was gar mynnickleich .
Ir claider kasper und reich : Von Churtis a&#x00EF;n pliat , Von Babilon ain sigelatt Waren vel und rock .
Edle porten von Marroch Waren da gepreysett wol , Perlein und gestaines vol .
Der Tyrlander trug ain kursitt , Oben eng und niden weyt , Von samat rot als ain plutt; Deß selben ainen mantel gutt Mit lautter hermein underzogen : Das ist war und nit gelogen .
Nu ist es an der zeyt wol Das man slaffen gan sol .
Nu hat auch Tyrus pejaget Das im die wunnickliche maget Des nachtes slaffen solte pey .
Ey , wie fro sein hertze sey , Das mag niemant wissen wol : Er was fro und freuden vol .
Solte ain man nicht frolich sein Dem so ain schone kunigein An seinem arm wurde gelaitt ?
Ja zwar , er must sein gemaitt .
Es was der schonen wille wol , Ob ich der warhait jehen sol , Wann sy was im von hertzen hold .
Sy leut im mit der myne soldt .
Was sy wolt , das wolt auch er; Was er wolt , das was ir ger : Gantze lieb an ir erschain , Da dy zway wurden ain .
Der pernden freuden anger Ward gar schier schwanger Ainer mynniklichen magt , Von der noch wunder wirt gesagt .
Do ward die liebe also groß Das dy liebe nie gewan genoß .
Das puch saget uns unware : Dar nach uber ain halbes jar Wolt nach kurtzweyle gan Pey dem mere auff den plan Tyrus mit der frauen sein , Der jungen schwanger kunigein .
Zu dem mer auff dem plan Sach er ain grosses scheff stan , Wol gehefftet zu den staden , Mit reichait und mit kost geladen .
' Pey namen̅ ' Tyrus sprach zu handt , ' Das scheff das ist von Tirlandt .
' Er fragt den marnere Von wann er purtig were .
Do sprach der scheffman ane zoren ' Von Tyrlandt , here , pin ich geporen .
' Do sprach Tyrus ze handt ' Scheffman , du nennest mein land .
' Do sprach der mornere ' Pistu ain Tyrlandere , So sage mir , lieber herre mein , Ob es mug mit urlaub gesein , Hastu ye icht vernomen̅ Wo Appolonius hin sey komen̅ ?
Ich wolte im gute mere sagen : Anthiochius ist erschlagen .
Das hatt gethan ain donerslag , Do er posen sunden pflag .
Nu wartet im das reiche Und die leutt gemaincleiche : Das reich ist sein und auch das land , Es wartet alles seiner handt .
Payde heren und auch geste Sendent im dise hantfeste Geren und unverdrossen , Mit irem insigel peschlossen .
' Anthioch , du schanden paum , An dir ist erfullet der trawm : Der donerslag hatt dich geschlagen , Dein leib , dein gut , dein er ze tragen .
Du pist an eren gar verwundt .
Dein sel pauwet der helle grundt .
Nu lasse wir die rede stan Und heben die abentewr an : Es ist auch noch das peste Und deß puches grundfeste; Was untzher ist gelesen , Das ist ain vorred gewesen .
Da dise red nu geschach , Appolonius do sprach ' Den du suchest , das pin ich .
' - ' Pistu der werde kunig reich ?
' Sprach der mornere .
' Ende habent meine schwere .
Nym hin das scheff an das lantt : Das ist dir von Tyria gesandt Mit grosser reichait geladen .
Da wende mit deinen schaden : Da ist inn ain hort , der ist starck , Pesser dan hundert tausent marck .
Appoloni , degen pald , Das nym hin in dein gewalt !
' Do sprach der Tyrlander ' Getreuwer morner , Mein geluck hat dich her getragen; Doch will ich dir sein danck sagen .
' Er gab dem scheffman zestund Silbers zehen hundert pfund .
Deß dancket im der scheffman , Wenn er hett wol an im gethan .
Tyrus zu der frauwen sprach ' Got waiß , mein ungemach Enden , liebe frawe mein .
Nu nym mich in den segen dein Und laß mich zu dem lande faren !
- ' Das will ich , waiß Got , wol pewaren; Du solt , here , pey mir wesen , Untz das du sichst mein genesen Oder ob ich soll sterben Und des kindes verderben .
' Das redet sy mit jamer groß .
Ain pach ir auß den augen floß .
Sy kunde sich nicht heben wyder , Sy viel in umnacht vor im nider .
Do das Tyrus gesach , Gutlich er zu der frauwen sprach : ' Gehab dich wol , fraue mein , Ich will hie pey dir sein : Und solten zehen fursten lant Mit dienste warten meiner hant , Die musten alle gewaget sein , Ee dann ich prach denn willen dein .
' Deß frewte sich die junge Der guten handlunge : ' Vergelte euchs Got der reiche !
' Sprach die mynnickliche Lucina , die schwanger praut .
' Appoloni , meins hertzen trawt , Wo ir seyt , da will ich sein , Und solt es mir gen an das leben mein .
Ir seyt mein augen wayde , Mein schrein vor hertzen laide .
Deß muß ich sicherlichen jehen : Wann ich euch nicht ensehen solt , So war mein freud sigeloß , Wan ir seyt der denn mein hertz erkoß .
Do ich euch deß ersten sach , Euwr lieb mir in mein sel prach .
' Sy wainte und lachte , Ir hertz in sende krachte; Sy gedacht her und dar .
Sy sprach ' herre , nu dut war : Das ist mein und dein ' : Sy zaiget im das peuchelein , Das was ze massen groß .
Mit armen er sy umbschloß Und kuste sy wol dreyssig stund An iren rosenlachenden mund .
Do sprach sy ' lieber werder man , Ir sult mich mit euch varen lan .
Enphahet ir das reiche , Das stet euch erleich , Und ich mit euch die krone ( So stet euch das vil schone ) Vor den Anthiochen tragen .
' Das pegunde den man wol pehagen Und ward gar von hertzen fro : ' Frauwe Seld , weld ir also , So ist mir lieber nie geschehen .
Man soll euch reichlich jehen Zu Anthiochen under der krone prehen .
' Lucina die gie zehandt Do sy iren vatter vandt .
Sy sprach ' gebt mir das pettenprott : Der kunig Anthioch ist dot , Als ich fur ware hore sagen Der doner hab in erslagen , Da er pey seiner dochter lag Und poser sunden pflag .
Nu wartet man im mit dem reiche , Meynem man sicherleiche .
Ich pitt dich , lieber vatter mein , Laß es mit deinem willen sein Das ich mit meinem wirt dar Mit freuden und mit salden far .
' Altistrates der gute Sprach mit frolichem mute : ' Ich will pey meinen̅ trewen̅ jehen : Was ew eren soll geschehen , Da will ich stewr zu geben , Die weyl ich ainen tag mag geleben .
' Sich hub ain frolicher schall In der statt uber all .
Man sagte die märe Das Tyrus kunig ware In Anthiochia genant : Deß freuwte sich leut und landt .
' Man soll nich lenger peytten , Reiche scheff peraitten ' Sprach der von Tyrland .
Das was geschehen all zehandt .
Da ward so vil ein getragen Das ich nicht halbes kan gesagen Von silber und von golde .
Wie vil er deß wolt , Deß hett er alles uberkrafft .
Ain dienerinne ward dar geschaftv+dar , Die getreuwe Liguddis .
Sy was raine und weyß Und ain Pehayme dar zu .
An ainem freytag fru Ward von dann ain schaiden : Der künig gie mit in paiden , Mit dochter und mit aydem .
Mit manigen augen an der stund Kußt er sy payde an iren mund .
Er gab die dochter und den degen In deß hohen Gottes segen .
Der mornere zoch den segel Nach des pesten windes regel .
Die zway liebe furn hin .
Sye liessen ye doch hinter in Payde jamer und clagen .
Was sol ich euch nu mer sagen ?
Der windt der ward nach wunsch güt .
Sy waren vor trawren behüt , An das die vart zelangk was , Untz das Lucina genoß Ainer wunniklichen mait .
Aller erst hub sich ir aller laid .
Sy wonten laydes wesen frey : Do want in laider jamer pey .
Wann von der angstlichen nott Lag die kunigin fur dot , Als maniger frauwen noch geschicht , Wanu man sy kinder gewyn̅nen sicht .
Ir geschach ein ding , das was nicht güt : Wann das geliberte plütt Schwellet sich umb das hertze .
So ungefuger schmertze Da von der frauwen geschach Das man sy fur dot ligen sach .
Nu hub sich ain krein , Ain wain und ain schrein , Ain heschensub und ain ruffen , Ain klag und ain wuffen Uod ain jamerlicher schall Von dem gesinde uber all .
Appolonius dar lieff .
Mit lautter stym er rieff : ' Awe , er mir we und ymmer we !
Trost noch freuden nymmer me Soll meynem leib geschehen .
Awe nu , we !
was muß ich sehen Vor mir so jamerlichen ligen ?
Mein freud ist aller erst gesigen , Nu wechset meiner freuden ungemach .
' Das har er auß dem haupte prach , Das er sein nicht vor laide enpfand .
Er zerret ab im sein gewandt , Das es mit stucken ab im viel .
Er warff sich nider auff den kiel .
Es hort nyemand nie gesagen Von so jamerlichen klagen .
Mit wainen und mit heylenvsub Er slug im grosse pewlen Mit fewsten an das haupt .
Er hett sich nahent peraupt Deß leibs und des lebens gar .
Er nam sein selbs lutzel war .
Ich sprich wol : die grosse klag Kund ich nicht in ainem tag Mit rede wol erlangen .
Er zerret seine wangen , Das das plutt dar auß floß : Sein ungehaben was so groß .
Er sprach ' Lucina , frauwe mein , Was gib ich nu dem vatter dein Fur dich , der mir ellenden man So treulichen hatt getan ?
Awe , getrewer salden hortt !
Awe , du jamerliches wort , Du musst ymmer me Pey mir sein , du layt awe .
' Die klage was so schwere .
Do sprach der mornere ' Es mag anders nit gewesen : Herre , wiltu mit uns genesen , So wirff den doten ane weres Auß dem scheff auff das mere .
Wir werden alle anders enwicht; Das mere tregt den doten nicht .
' Tyrus so jamerlichen erschrack Das er nider vil und lag .
Er gab dem hertzen ainen slag : ' Awe mir !
we und ymer we !
' Er hub aber an als ee .
' Soll ich nu den rainen leib Und das vil salig weib Das ye gewan kain man , Werffen auß dem scheffe dan ?
Das ist ain unselig not .
Nu wolte Got und war ich dot !
Das wolt ich williclich verclagen .
' Laden hieß er dar tragen Und hieß ain truhen machen , Stark von vesten sachen : Pesenget und geprennet , Mit hartze wol berennet .
Dar ein legt man fur tod den leib .
Tyrus quelte seinen leib , Das er gar unzellich was : Mich wundert noch das er genas .
Mit clage was er gefangen .
Er kuste sy gar an ir wangen Und an ir augent tausend stund Und an ir rotfarben mundt , Der ee was rot als ain plutt .
Er sprach ' Lucina , frawe gut !
Sull wir nu geschaiden sein , Das ist mein ewigliche pein .
' Was hilffet nu ir langes klagen ?
Der dote was in das faß geslagen .
Dar umb hieß er langen Slahen starck eysnen stangen .
Er hieß graben an ein pley Das ain kunig ir vatter sey , Und das sy kunigin gewesen wer Zu Anthiochia an gever , Und si war Lucina genant .
Er legt ir an gut gewandt .
Er setzt ir auff schone Von gold ain edel krone , Wann sy ain kunigin was : Safyr , rubin und adamas , Crisoliten und karfunckel - Die nacht ward nie so tunckel Sy wurde da von ergleste - Suß war die krone geleschett .
Furspang und hefftelein , Mit reichen stainen vingerlein Legte der von Tyrlant Der doten frawen an ir hant .
Er leget zu ir an der stund Rotes goldes hundert pfund .
Dar zu schraib er an ain pley : ' Wer der selig sey Der disen doten funde , Sein trew ich da mit punde : Deß goldes nem er zehen pfund ( Das tuen ich mit der geschrifft kund ) , Mit dem anderen soll werden Bestättet zu der erden Der hochgeporen tod leib .
Es sey man oder weib Der wider dise geschrifft düt , Dem muß numer kain güt Noch kain geluck geschehen !
Er werd schier gesehen , Da er dann niemand hab Der sy nicht pring zu dem grab !
' Die truhen warff man auff den see .
Tyrus klagte aber als ee : ' Awe mir !
we und ymmer we !
' Der laden flaß von im hin dan .
Er sprach ' ich ellender man !
Nu hatt mein freud ain ende .
' Mit klag want er sein hende : ' Ich soll hie nu zu meinen tagen Von freuden nummer horen sagen .
' Do er der truhen numer sach , Der jamer im in das hertze prach , Das er halb doter nider viel Von den leutten in den kiel .
Die knappen sprachen ' her , la sein !
Es get dir an das leben dein .
' Das kint lebet und was gesundt , Als es möcht sein zu solcher stund .
Das ward fur in all dar getragen .
Aller erst hub sich ain ander clagen , Das war zu sagen ain freyse .
Er sprach ' du klainer wayse , Du pist im ellende geporen , Dein muter hastu do verloren .
Nu varen wir auff dem wilden see : Ich hab nu trostes nicht me Denn dich , vil liebes kindt mein .
' Er kust es an das mundelein : ' An dich ist mein trost enwicht .
Ich han nu widergabe nicht Deinem enen ze widergeben Fur deiner zarten muter leben .
' Die amme zoch das kind wol , Wann sy was aller tugend vol , Liguridis die getreuwe .
Sy hette groß reuwe Umb ir liebe frauwen̅ : Das mocht man an ir schauen̅ .
Fur war ich euch die rede sag : Rechte an dem dritten tag Wardt der dote gesandt Von dem mer an das land .
Do abewarff in der wind abe Pey ainer statt an dy habe , Dy was Ephesus genant .
Sy stosset an der von Kriechen land .
Pey der statt lag ain perg .
Aldo pey stund ain herberg .
Da was ain maister inne .
Der kunste reiche von synne Der pucher was er weyse .
Cerimonius der greyse Maister von ertznie , Der gie mit ainer conpanie Pey dem mer an dem portt .
Der sach die truhen schweben dort .
Er sprach zu seinem knechte do : ' Wir sullen alle wesen fro : Ditz pedewt abentewr .
' Do hieß der gehewr Dy knappen palde gahen , Die starcken truhen vahen .
Das geschach all zehant .
Sy zugens auß an das land .
Sy was gefuge swäre .
Do sprach der erbere , Der alte Zerimonius ' Tragtt sy dratt in mein hauß .
Latt uns schauen̅ an der fartt Was in der truhen sey verspertt .
' Do man die truhen auff geprach , Das dote weyb man dar inne sach Ligen in gutem klaide .
' Ey , went ir nicht wie layde Des doten freund gewesen sein ?
' Sprach der maister arges frey .
In der truhen all zehant Goldes tzwaintzig pfund er vandt .
Da pey an pley geschriben was Als ich euch ee die rede laß .
Do sprach Zerimonius ' Dem dinge soll geschehen suß : Ich will mich geren mer pewegen Gutes auff den doten legen Dann sy here habe pracht .
' Ein fewr ward zehand gemacht .
Recht als es solte sein , Kam der junge Filomein; Dan an der kunst was er alt : Er hett synne manigvalt .
Er was des maisters junger ee .
Er sprach ' maister und dominen , Von wannen ist der tode komen ?
Der soll uns reichliche frumen̅ .
' Do sagt man im die märe Wie dem ding wäre .
Filomin zoch ab sein gewandt .
Er nam ain salben in die handt , Die was mit reicher kost berait .
Der frauwen zoch er ab sein claid .
Er salbet sey wol umb dy prust Nach seiner hohen kunst gelust .
Er sprach ' mich triege dann mein wann , Si muß ir leben wider han .
' Do sprach Cerimonius ' Ey susser Filominus , Laß dein kunst werden schein : Ich lon dir nach dem willen dein .
' Do begund er susse lachen .
Ein gross fewr hieß er im machen : ' Umb gab und umb gebin Such ich furher meinen syn; Wann gabe zeucht den man hin .
' Der maister sprach ' ich will jehen : Was du wilt , das sey geschehen !
' Filomi der kunst reich Zu manigem synne richtet er sich .
Er hieß an vier enden Fewr machen der ellenden .
Er kert sy her und wyder , Er richtet sy auff , er legt sy nider , Er salbet sy allenthalben Mit der guten̅ salben .
Er machte sy zu allen seyten warm .
Er graif ir dick an dy arm .
Do fand er pey dem hertzen Geschwellet grossen schmertzen , Der das raine weib twanck : Das leben mit dem tode ranck .
Zu seinem maister sprach er ' Lattwarien traget her Die zu der ämecht ist güt Und die das geliberte plüt Von dem hertzen treyben .
Es geschicht geren den weyben Das sy mit umnacht mussen wesen , Also sy der kind genesen .
' Man trug dar diamataron Und dyamargaritan Und musco pluris Dyagardian , das sey gewiß .
Man pracht auch da pey Dyarodon July , Tiryat und tridatum , Antiotum emagogum : Die lattwarien sein so gut , Wenn die umnacht we düt , Und wann dy weyb zu rechter stund Nach ir dinge nicht sint gesund .
Der ertzneye gab er ir Uber ir willen und ir gir .
Do er das hette gethan , Die fraue heschen pegan .
Do sprach der junge Filomein ' Got musse gelobet sein !
' Do wand er die fraue war dot , Do was sy erledigt von der nott .
Die augen det sy auff und sach .
Krencklichen sy zu dem maister sprach : ' Got herre , wer pin ich ?
oder was ?
' Sy richtet sich auff und saß .
Do sagt man ir die mare Wie sy dar komen̅ were .
Si sprach mit zuchten aber nu Dem jungen Filomi zu : ' Wer du seyst , so pitt ich dich Das du mit zuchten greiffest an mich .
Nu sich an meinen krancken leib : Ich pin ains werden kuniges weib; Des will ich dir pey dem ayde jehen , Wie mir halt nu sey geschehen : Ich pin auch ains kuniges dochter .
' Do er das hort , do enwacht er Sich nie enthaben vor wainen̅ .
Doch trost er die vil rainen̅ Und dot ir vil manig luppe .
Von wurtzen und von stuppe Hieß man ir machen also genug .
Zu essen man ir trug Vil manig edel speyse .
Cerimon der weyse Sprach zu dem jungen Filomin ' Du pist hupscher sin , Dein kunst ist groß und starck .
Nu hab dir goldes zehen marck : Die hastu wol verdienet hie .
' Gutlich er das gold enphie .
Do gab man der sichen Guten wein von Kriechen : Pinel , kiper und schav ernach , Malmasiam von Pladach , Muscatel , moras und lautertrangk : Rainval dauchte in zu krangk .
Den hetten sy irem munde Lucina zu aller stunde , Untz das sy schon widerkam Und an der kraft zu genam .
Ir kindelpett was so gut , So duncket mich in meinem mütt , Es hette Sigell mit genomen̅ , Das sy was kindes nider niderkomen̅ , Ich wane sy hette nicht so genug , Das sy pey irem hertzen trug : Zware deß wirt gutt rat das , Das sy nicht geleich der kunigin was .
Do Cerimonius gelaß Das sy aines kuniges dochter was , Dar zu aines kuniges weib , Do gedacht sein wol gelerter leib : Wolt es der frauen wol gezemen̅ , Er wolt sy zu ainer dochter nemen .
Deß ward dy fraue harte fro : ' Vatter mein , nu schaff also Mit mir armen weybe Das ich keusche peleybe .
' Er sprach ' liebe dochter mein , Das soll endlich sein .
Raine frauwe , ich will dir sagen : Wiltu rechte keusche tragen , So soltu in den tempel faren̅ .
Do magstu dich vil wol pewaren Vor anfechten und vor inzicht : Da wirt deiner eren nicht .
' - ' Vatter mein , deß pitt ich dich Das du da hin pringest mich .
' Es was geschehen sotzehandt .
Zu dem tempel ward gesandt Dy myniklich latin : Do ward sy gegeben in .
Die deß tempels pflagen , das ist war , Das waren schone fraue und klar; Die musten alle keusch sein , Wittiben und magedein : Die waren alle valsches ane .
Dye gottin hieß Diane Die ir aller gottin was .
Payd man sang und laß In dem tempel zu aller zeyt : Dyana da erhaben leit .
Da pflag Lucina raines lebens .
Sy was auch dar inne nicht vergebens : Sy hette silber und gold .
Ir waren alle leute hold .
Deß vatters rateß sy do pflag : Wan ir kain not an lag , So dailte er ir vil schone mitte Ratt mit tugentleichem sitte : Der edell Cerimonius Deß rainen weybes pflag er suß .
Recht an der selben zeyt , Als es an der warhait leyt , Da kom zu Tharsis zu gefaren Appolonius der edell boren .
Dy statt ist euch woll bekantt , Wann sy ist hie vorgenantt , Er ward enphangen schone Mit manigem sussen done : ' Willikomen seyt ir , her Tyrlandere , Ain kunig lobebere !
Wir waren alle vor hunger dot , Do hulfet ir uns von hungers not : Deß sag wir euch grossen danckh Und singen ew unseren lobesanckh .
' Do das fur war ward vernomen̅ Das Appolonius dar was komen̅ , Do enpfiengen in gemaine Paide groß und klaine .
Im ward vil eren̅ gethan Payd von weyb und von man .
Appolonius der gieng do Nach seinem frewnt Strangwillo , Der auch hie vor ist genant , Wann er in lang hatt erkannt; Sein weib hieß Dionisiades : ' Lieben lewt !
wisset ir weß Ich ew nu pitten will ?
Deß soll ew nit duncken ze vil : Ich will euch meinen kumer sagen , Paide kunden und klagen .
' Er sagte in die rede gar Wie im geschehen was untz dar : ' Mein trost der ist gar verkoren , Seyt ich mein frauen hab verloren .
Das kunigreich von Anthioch , Das wartet meiner hende noch .
Zwar das will ich varen lan , Seyt ich der frauwen nicht enhan .
So will ich das vil woll pewaren Hin zu meinem schweher zu faren , Dem hohen kunig Altistrates : Wie soll ich in ergetzen deß , Den milten kunig hoch geporen , Dem ich sein dochter hab verloren ?
Ich enrüch wie mir geschicht , Wann ich han alles trostes nicht Dann das klaine kindelein : Das soll mein trost und freude sein : Das will ich lassen pey euch nü .
Thut mir frumklich dar zu Und seiner ammen Liguridis , Die ist getrew und gewiß .
Pey ewr dochter latt sy sein Mit treuwen als ewr kindelein .
Darumb gib ich euch mein güt Das ir im treulichen thuet : Waß ir des nemen welt , Das wirt ew zu gezelt .
Ich will euch schweren ainen aidt , Es sey wem es welle laidt , Das ich nagel , part noch har Nicht abschneid untz an das jar Das ich mein kind zu manne gebe , Ob ichs mit Gottes hilffe lebe .
Also will ich die raine Klagen die ich maine , Lucinam , die frawen mein , An dy ich layder nu muß sein .
' Des aides erschrack Strangwilio .
Er und sein weib jahen so Sy wolten an alle schwere Tuen was sein wille were .
Do gab er in goldes vil , Silber , klainet ane zal , Samat , pliat und gut gewont , Es vergulte kam ain land; Er enpfalch in auff ir treue Das kind , das weib mit reuwe .
Urlaub nam er so tzehand , Und wolt faren gen Egipten land : Das ich sag , das ist war : Da was er inne manig jar .
Weß er da pegunde Und pflege zu aller stunde , Das ist ze sagenn mein gedanck : Wie er manigen fursten twanck; Payde purg und landt , Der gewan er vil zu seiner handt; Wie er pracht grosses her Mit sturm dick auff das mer .
Der getrew und der zarte Hieß Appolonius mit dem parte .
Es ist doch nicht so peliben , Es sey alhie ettwas da von geschriben .
Bey den selben zeytten Sach man zu reitten Reiche potten uber veld .
Ir roß giengen wol enzelt .
Ir klaid kospere .
Sy prachten fremde märe Vorchtsam und klagleich .
Dy purger arm und reich Enpfiengen wol di geste Zu der reichen veste .
Ir priefe lasen sy zu handt .
Dy hett ain kunig dar gesandt , Paldein von Warcilone : Der trug ahla dy krone .
An den priefen man fand Geschriben ' ew düt pekant Der milte kunig Paldein Den ungefugen schaden sein , Da von im gra wird sein lock : Ain volck Gock und Magock Ist gehaissen ungestalt , Das fewlet veld und wald Und ödet im das gut land .
Er hatt uns her gesandt Und pitt ew umb ewr stewr In solher aventewr .
Er gibt hie zu solde Zehen marck von golde Der man der ain roß hatt Und dar zu sein harnaschwatt , Funff marck den fueßgengen Und dennoch den gehengen : Was er gewinn , das sey sein .
Das gibt kunig Paldein Alles valsches ane Dem mann zu ainem mane .
Wye das volck ist gestalt , Das wirt ew yetz gezalt : Der mensch ist newn fusse langk Und hatt ainen starcken gangk : Ir pain langk wol sechs fuesß .
Ir gstalt ist gar ungesuß : Zwen fueß haben dy seitten .
Sy enmügen nicht wol gereitten , Sy mussen gar zu fussen gan .
Sein leib ist ubelgetan : Hoferott sind sy hinden und vor .
Dy achselen stend in enpär .
Sein antlutz recht als ein hundt : Weyt und dunn ist in der mund , Ane part so ist sein vel .
Under den augen gruen und gel , Dy augen tyeff , dy pra langk .
Auß seinem munde get gestanck Recht als auß ainem prifat .
Lewen hewt ist ir watt .
Sein har ist langk und rauch .
Dunn schmal ist im der pauch .
Des selben volckes stymme Ist unsuess und grymme Ze gleicher weiß als ain wolff .
Ir kunig haisset Lolff .
Ir arme seind drey elen langk .
An allen tugenden sind sy kranck .
Ir harnasch der ist hurnein : Da vor stend dicke scheybelein Geschlagen auff dy ledervel .
Sy seind zu fussen also schnell Das in kain roß gefolgen mag .
Es laufft nacht und tag , Das es nymer mude wirt .
Sein natur im das riett Das sy wolff und hund Und leuttflaisch zu aller stund Essent für güete speyse .
Es ist wild und unweyse .
Sy trincken rosseine milch , Payde kald und wilich .
Er tregt ainen horenpagen : Wen der wirt auff gezogen , So ist er dreyer elen̅ weytt; Der pfeyl der dar ane leyt , Der ist wol vier ellen langk .
Sy nahent manigem leib krangk : Sy durchelent harnasch und platten , Ir pfeil kunnen schir watten Durch das flaisch und durch das werchs : Daz ist alle tag ir werch .
Das ir helm solt sein , Das ist ain haupt eysnein Mit nasen und mit mund .
Geleich ainem hund Redent dy posen schrantzen .
Sy schissent mit den lantzen̅; Mit sper und mit gobelot Tuent sy manigen den dot .
Ir ist mit zal also vil Das dy zal ist uberzill Und uns vor in grausent : Ir sind wol hundert tausent .
Nu lat euch das geklaget sein : Claren die lieben tochter mein Will ir kunig zu weybe han .
Das muß mir an mein leben gan , Soll im die schone werden Zu weib auff diser erden̅ .
Ir werden Tarsere , Nu seyt streytpere Das euch zu velde nie kain man Kainen streyt abgewan .
Ir seyt frech und kuene : Mein hertz das wirt gruene , Ob ir mir zu hilffe kompt .
Ir schafft wol das es ew frumpt : Ich mag euch gegeben wol .
Ich hab noch zehen türne vol Silbers und goldes .
Duncket ew deß soldes Ze lutzel , habtz her zu mir : Das pesser ich euch naeh ewr gir .
' Die prieff sind nu gelesen .
' Wir sullen sterben und genesen ' Sprachen die Tarsere ' Mit dem kunig erbere .
' Si waren alle sompt fro Das Appolonius do Was komen zu in in dy statt .
' Wir sullen haben seinen ratt ' Sprachen alt und dy jungen Mit ainer geleichen zungen .
' Seyt das in Got her hat gesandt , Wir gäben in nicht umb ain landt .
Er soll sein unser hauptmann : Das stett im und uns wol an .
' Sy giengen schir do er was .
Dy priefe man auch vor im laß .
An der selben stunde Sprachen sy aus ainem munde ' Werder kunig , greyff es an Und seyt der rayß ain hauptman : Deß hastu ymmer ere .
Es mocht uns schaden sere Ob das volck das landt gar Mit ir unerber schar Verderbte untz an dise statt .
Das war uns schaden und mats .
Wir wellen̅ dir sein untertann Mit zwaintzig tausent werden man Der teuristen und der pesten Dy wir aus unseren vesten̅ Yendert kunden auß gelesen̅ : Die sullen dir undertan wesen .
' Appolonius alldo Ward der red nicht unfro .
Er gedachte ' seyt ich hab verloren Mein schone frauwen wol geporen ( Dy will ich furpaß ymmer klagen ) , Leichte wurd ich da erslagen , So kumpt mein sele doch zu ir : Wie mocht paß geschehen mir ?
' Er sprach ' seyt ir mein pegertt , Deß seyt von mir gewertt : Ich wil mein leib und mein leben Zu gewinn und zu schaden geben .
Nu wol auff und seyt perait !
' Dy poten wurden deß gemait Dy der kunig hett gesant Nach hilff in das reiche lant .
Sawmer wurden dar gezogen .
Da ward nyemand an petrogen : Sy gaben kunigleichen sold , Paide silber und gold : Deß ward da gegeben vil .
Grosse reichait ane zal Hetten sy mit in pracht dar : Das wart gegeben alles gar .
Manig stoltzer wetschelyr Wart perayt harte schir Mit harnasch und mit schilte; Appolonius der milte En dorffte da nichte soldes nemen̅ : Er sprach ' es soll nicht gezemen̅ Das ich diene umbe solt .
Ich han noch silber und golt : Ich hann ainer hart starck , Ner dan hundert tausent marck .
Das will ich geren mit ew zeren , Das wir den werden morneren , Kunigen Paldein von der posen diet .
' Da ward im ain lobelied Frolich gesungen Von alten und von jungen .
Sy sprachen all gemaine ' Appolonius der raine Ist der aller teurist man Den frauwen leib ye gewann .
' Czwaintzigk kiel seind peraitt Mit hochvertiger reichait , Segel und banyr .
Mit stoltzer cavalir Ward da schone an gelaitt Und zu streytte wol peraitt .
Man sach da manigen jungeling Zerosse komen̅ an den ringk .
Man sach da maniges schones weib Mit klage quelen iren leib .
Man sach da rot wangen Mit zaheren ubergangen .
Man sach da manigen roten mund Jamern zu der selben stund : Ir klag was unmassen groß Iede umb iren liben slafgenoß .
Das sy sich solten schaiden , Das muste in vaste layden .
Urlaub da genomen̅ ward .
Auff das mere was ir vartt .
Das werd gesinde Segelt nach dem winde .
Der ward in mit salden güt : Deß gewunnen sy alle hohen müt .
Sy furen geleich ane klag Rinckleich wol zehen tag .
Sy komen̅ an ain auwen .
Da wolte her schauwen Appolonius haben .
Deß volgten im die stoltzen knaben .
Yeder man ward perait Herleich in seinen wappen klaid .
Ir roß wurden dar gezogen : Da ward gerant und geflogen Durch das graß und durch den kle : Ir freuden ward ye lenger ye mer .
So ir freud also geschach , Der morner dort her sach Ain ungefueges grosse her Gegen im faren auff dem mer : Wol sechtzig kiel oder me .
Der morner lawte schre ' Eylet drate an dy were; Dort dringet her ain grosses her : Ir wert von in pestanden .
Nu greiffet zu paiden handen Und wert euch kunleichen .
Sy varent unstatikleichen .
' Er pließ dy pusawm groß , Das er uber das mer doß .
Zu den schwerten ward gegriffen .
Sy eylten zu den schiffen , Zu spissen und zu grellen .
Dy stoltzen hergesellen Waren alle unverzagt .
Hie wird heutt ere pejagt , Das man da von sagen mag Untz an den jungsten tag .
Sy wanten selb es war das volck Gock und Magock , Dy vor Wartzilone Lagen gar unschone .
Do sprachen dy stoltzen frechen ' Nu dar !
wir sullen rechen Den edelen kunig Paldein Und die edlen dochter sein Und das erbere lant : Sy werdent heut uns geschant .
' Sie eylten zu den schiffen .
Die schalmayer pfiffen , Dy wachter pliesen dy horen .
In was auff dy veint zoren .
Also groß ward der schal Das man es hort uber all .
Deß ward das ander her gewar .
Sy rottierten ir schar .
Da ward ain ungefuger murm .
Da gieng sturm wider sturm .
Der gegen in da was foren , Was des edlen̅ kuniges paren Von Kriechen , Julian genant : Ain hoher furste von Pliant Absolon sein sun hieß , Der auff Appolonium stiesß .
Im was gegeben dy schone magt , Des kuniges kint von Warcilon .
Der junge kunig Absolon Prachte mit im guten wein , Das pessers nit enmochte gesein , Viertzig scheff wol geladen : Da von nam er seinen schaden .
Wein der was da tewr : Da gedacht im der gehewr Das er zu der wirtschafft Weines prachte volle macht .
Er fuerte tzwaintzig tausent man , Dy waren wol gelegt an Mit halsper und mit gutten platten .
Sy gedauchte man möcht sy nit satten Streytes; wann sy waren frisch , Ir leib was rescher dann ain fisch Der in dem wage fleusset , Da schnelles wasser deusset .
Er fragt nyemand ' wer ist der ?
' Zu dem streytte was ger .
Sy schussen und stachen : Ich enwaiß was sy an in rachen .
Der sturm ward also groß Das sein Absolonen verdroß .
Dy scheff da der wein inne lag , Dy schuffen manigen dotslag , Wann dy außerwelten degen Der selben scheff musten pflegen , Da ain dail und hie ain dail : Da hueb sich von ir unhail .
Absolones parcke Kam getriben starcke Auff den kunig von Tyrlant : Das galt er im mit frecher hant , Wann er traib auch vast auff inn .
Zu rechtem kampfe stund sein sin .
Sy slugen auffeinander : Der kunig Alexander Gestreyt nie so herten streyt Als sy stritten pey der zeyt .
Diser rueff ' awe !
' Ainer dort vil laut schre ' Waffen , her , ich pin dot !
' Das was jamerliche not : Diser slug , ainer stach , Da was nicht dann awe und achs .
Deß jungen Absolones kiel An Appolonius kucken vil .
Da ward der streyt herte .
Appolonius werte Manigem seinen kopf , Das er sich umb umbdret als ain dopf Und viel in das scheff erslagen .
Den must man dan da haym klagen , Sein vil mynnikliches weib .
Da starb maniger stoltzer leib Paydenthalben an der schar .
Nymant det deß anderen war .
Der sturm ward so herte : Wer sich da ernerte , Der macht Got sagen danck .
Absolon dort here dranck Auff Appolonium mit zoren .
' Du pist der verloren ' Sprach der von Tyrlandt .
Sein schwert nam er in die hant : Er slug tieff wunden .
Dy peliben ungepunden .
Zu leste ain hacken ward gehaft In Absolon mit starcker krafft .
Er ward auß dem scheff gezogen In disen kiel , das ist nicht gelogen .
Absolon ward gefangen .
Der streyt was ergangen .
Sein panyr nider ward geslagen .
Sein volck must gar verzagen .
Der noch lebte , der was fro Und gab sich gefangen do In des werden kuniges hant Der Appolonius was genant .
Man machte sy von harnasch par .
Er underwand sich ir gar , Deß weines und der lewtte .
Dy red ich euch pedeutte : Absolon der hett verloren , Dar umb im laid was und zoren , Wol drew tausent werder man : Das müst jm an sein hercze gan .
Der kunig Appolonius Was auch nit peliben umb suß : Im waren tausent man erslagen , Dy must er mit treuwen klagen .
Mer schaden̅ wär da ergangen , Wer Absolon nicht gefangen .
Da mit hett es ain ende do .
Deß waren dy von Tarsis fro .
Dy gefangen wurden an angeschriben , Die da lebendig waren pliben : Sibenzehen tausent oder me .
Den was wol , disen we : Der was in den dot wunt , Der siech , der ungesunt .
Sy eylten zu der aue , Da der kunig herschaue Vor dem streytte hett getann .
Dy gefangen furt man an den plan .
Do sprach der von Tyrland Zu Absolonen̅ zu handt ' Piderman , nu sage mir : Was hett ich getan dir , Das du mich woltest han erslagen ?
Woltestu mir ee nicht sagen ?
Du graifft mich ungewarnt an Als ain ungetreuwer man : Deß entgiltestu mit rechte Mit allem deinem geslachte .
' Absolon der junge man sprach ' Arbeit und ungemach Han ich gegen euch verdienet wol .
Ob ich mit urlaub reden sol , So ist genade pesser dan recht .
Ir seyt mein herr , ich pin ewr knecht .
Ich will geren ewr gevangen sein , Wie ir gepiettet , herre mein .
Nu hort dy abentewr hie pey Wie ditz ding ergangen sey .
Von Kriechen kunig Julan , Der ist mein vatter sunder wan : So haiß ich kunig Absolon .
Kunig Paldein von Warcilon Der hett sein dochter mir gesworen Mir zu weybe .
dy ist verloren , Sy laider mir und ich ir : Das pringet mich von dem leben schir .
Ey Klara , susse amey !
Deiner lieben conpaney Der muß ich layder nu enperen : Da von mag ich lenger nit weren .
Herre , ich wand ir wert das folck Gock , Magock und Kolck , Dar umb engert ich frage nicht Noch frides .
wie mir geschicht , Seyt es anders , herre , nit mag gesein , So pin ich , herre , geren dein Euwrer gefangen denn deß volckes Gock , Magock und Kolckes .
Ich wolt zu hilffe komen̅ sein Den vil lieben schweher mein; Hochzeit wolt ich gehabt han; Das haben dy gotter understan : Das muß ich nu von hertzen lan .
' Appolonius naigt vor nider Und sach den jungen an wider : ' Du Julianes kindt , Ach Got , wie laide mar das sint !
Der ist mein ohaim zware .
Mir geschach in disem jare Nie so laide sunder wan .
Das ich dir schaden han getan , Das ist mir von hertzen laid : Deß schwer ich ain gestalten aidt .
Was uns schaden ist geschehen , Den muß wir paid ubersehen .
Ich wand du werst das selb volck , Gock , Magock und Kolck : Dar umb fragt ich nicht mare Weß deß her wäre .
Es mag anders nicht gesein : Zeuch dich zu dem guten wein , Dy gevangen sullen ledig sein .
Wir sullen sterben und genesen Mit ain ander , lieber Absolon .
Paldine von Warcilon , Dem sullen wir helffen vechten Gegen den posen knechten Dy im verderbet habent das land : Sy werdent zwar von uns geschant .
' Deß ward der junge kunig fro Und dy gevangen do .
Absolon der junge Mit seiner sammenunge Genadeten Appolonio .
In was nach ungenaden do Waiß Got harte wol geschehen : Deß musten sy all geleich jehen .
Der junge kunig Pliant , Er sprach ' herre , ich naig dem haitt Mit zwaintzig scheffen , da guter wein Inne ligent , herre mein : Dy sullen dir verschmahen nicht .
Ist da das dein auge sicht Und dein hertz pegert , Deß piß allesampt gewert : Yedes scheff tregt hundert füder .
Herre , la mich deinen pruder Sein , ob es mag geschehen; Wenn du selber hast verjehen Ich sei deines ohams kint .
Seyt also das dy märe sint , So hilff mir das frauwe Klare , Dy schone wolgefare , Werde zu ainem weyb .
Ich will mit meinem leib Und mit güte sein undertan , Dy weil ich das leben han : Herr , mit zwaintzig pargen Und mit zwaintzig tausent marcken Schenck ich dir zu diser stund .
Ainen aid schwert dir mein mund Zu dienen̅ auff diser erden , Das du mir helfest werden Claren , dy vil schonen mait .
Dy mein hertz pey ir draitt .
' Die red gefiel in allen wol Und pillich wol gefallen sol .
Sy schwuren aidgesellschafft , Das sy mit leib und mit krafft Pey ainander wolten wesen , Payde sterben und genesen .
Appolonius nam den wein Von dem lieben neven sein , Wann er was unmassen güt .
Wan er freuwet des mannes mütt : Ich sprich wol ' wein und weyb Freuwent maniges mannes leib .
' Ein alter man der trincket dar , Das er lutzel nymmet war Der weyb noch der mynne; Wer sey ain kunigynne , Er nam fur sy ainen trunck .
Ainen frechen manne und junck Den mache man und weyb Frolich sel und leib .
Mit handten sy sich griffen Und giengen zu den schiffen̅ .
Sy waren zu der vart peraitt .
Si wurden stoltz und gemait .
Dy segel wurden auff auffgezucht , Mit den ruederen in ingedrucht .
Sy furen wol und schon Hin gegen Warcilon .
Do sy für dy stat komen̅ Und di purger das vernomen̅ , Si wanten es waren Magoch , Kolck und Gock .
Si wurden forchtig und unfro .
Auff dy wer sy lieffen do , Auff zynnen und auff turne .
Pusawn und gehurne Ward geplasen auf das here .
Si satzten sich zu starcker were .
Do Appolonius das gesach , Zu seinen freuwnten er do sprach : ' Dy leutte wanen zware Wir sein hyher zu were Komen mit veintlicher hant .
Das sullen wir in tuen bekant Das wir mit abentewr In komen sein zu stewr .
' Funff reiche panyr Wurden auß außgestossen schir; Dy kunneten den purgeren Das sy freuwnt weren : Von Kriechen und von Pliant , Von Tarsis und von Tirlandt , Das funffte von Pentapolin .
Do sprach kunig Paldin ' Ich sich dort meinen aydem : Der soll den streyt schaiden Zwischen mir und der undiet .
Der hohe Got es im geriett Das er sich hub auff dy vart .
Wol mich das er ye ward Zu tayle meinem kindt !
Er furt ain ingesinde Das uns hilfft von diser nott .
Clara , gib mir das pettenbrott , Dein lieber man vert da her .
' - ' Das ist das ich von hertzen ger ' Sprach dy suß , raine .
' Hewtlangk furcht ich chlaine Deß volcks des tievels er .
Princzel , lieber prueder , Nu far gen im auff das mer , Enphahe das erleiche her Und Absolon den werden man , Das anstett dir furstlichen an .
Das tue auch , lieber vatter mein , Und mocht es wol mit siten gesein , Ich wolt auch selber mit im varen .
Nu muß ich zucht mit zucht pewaren; Das stett wol ainer magt an : Er ist mir doch ain werder man .
' Fro und froleiche Wurden arm und reiche .
Gegen im ward gegangen .
Sy wurden alle wol enpfangen Mit herpfen und mit geygen .
Grussen und neygen Deß geschach da unmassen vil , Das es pelaib ane zil .
Kunig Poldein ward pekant Das Appolonius von Tyrland Mit im komen̅ wär dar .
Deß frewten sich dy lewte gar Dy da waren pesessen : Irs laydes wart vergessen .
Paldein von Warcilone Enpfieng herleich und schone Den werden vogt von Tyrland .
Er sprach ' dein ellenthaffte handt Mag mich wol erlösen Von disen valschen , posen Und ungestalten volcke , Gock , Magock und Kolcke .
Das gibt dir eren und frummen .
Nu seyt mir Got willkomen̅ !
' Er enpfieng auch wol den aiden In und sein gesellen Und dy werden geste : Dy furt man an dy feste .
Clara dy vil susse , Gar zartleiche grusse Und mynnikliche plicke Warff dy vil schone dicke An iren lieben ameis; Wan er waß schon und weiß .
Da hett sy nicht an verloren : Es galt ir wol der hochgeporen .
Venus gab da stewr , Dy liebe : mit Mynne fewr Si wurden paide da enzunt Mit liebe untz in ir hertzen grunt .
Man pflag ir mit der speyse wol : Was gute speyß haissen sol , Der was da genug und vil .
Man hort manig saitten spil Vor den tischen̅ klingen̅ , Susse done singen .
Was freuden man zu wirtschaft Pedarff , des was da volle kraft .
Da sy hetten geessen genug , Dy tisch man gar fuder trug .
Paldein pegunde sagen Den herrn kunden und klagen .
Er sprach ' ir herrn wolgeporen , Gott hatt ew alle außerkoren Mir zu hilff und zu trost .
Helfft mir das ich werd erloßt Von disem ungehewrem diet !
Auff erden leb pöser nitt .
Sy haben mein gut land verhertt .
Ich hab mich kawm untz her ernertt .
Lolff oder Galolff haißt ir kayser : Er ist hoferot und hayser Und als aines storcken ist sein gangk : Sein pain sind vier elen langk , Duer und langk ist sein kragen .
Ir habt von in wol hören sagen : Er muetet solcher ding an mich Di mir sind gar unleydlich .
Er will mein schone dochter haben .
Ich wolt er werden pegraben Ee das sy im zu taile wurde Hie auff diser erde .
Nu sind sy mir nahent komen̅ , Als ir wol habt vernomen̅ : Nu helfft das ich mag mein er erweren Und mein schones kind erneren .
Wan ich hab nit lenger frist : Das zil morgen auß ist+ûʒ Das ich im antworten soll .
Was ew nu gefalle wol , Das ratet mir , das volg ich .
Deß hab ich wol pedacht mich : Ich gieng ee von dem lande Ee dann solhe schande An meinem kinde solt ergann .
Mag das yemannt understan , Dem gab ich zesolde Vier turne , die sind mit golde Gefullet untz an das dach , Wer mir meinen ungemach Hilffet rechen und mein laid : Das schwer ich yetzund ainen aid .
' Appolonius do sprach ' Herre kunig , ewr ungemach , .
Ob Got wil , vil schier ende hatt .
Welt ir haben meinen ratt , So ratt ich euch das peste ich kan .
' Der kunig sprach ' ja , werder man , Ich hab vil gerne deinen ratt , Wann es mir kumerlichen gatt .
' - ' Merckt recht was ich euch wil sagen : Machet frid zu drein tagen !
Sprecht ir habt euch pedacht Wie das werde volpracht , Peschriben mit handvesten .
Lat uns zu den gesten Und ir ain dail in dy statt .
Leichte finden wir den ratt Wie mir sy mugen pestan : Und wie ir wer sey gethan , Dar nach greyffen wir sy an .
' - ' Du ratest wol , werder man .
' Poten wurden gesant Zu dem kayser zuhant : Im ward dye red fur gelaid .
Di was im lieb und nit laid Und ward der harte fro .
Fride ward gepoten do; Der solte werden schone Drey tage untz an dy none , Von hewt non untz aldar : Und das sy alle namen war Das sy des frides wielten Und sein gepot gehielten .
Man solte mit frid hundert man Schon in dy stat lon Und also vil auß der stat in das her An schwert und ane wer , Das gefiel in allen wol : ' Den frid man geren pehalten sol .
' Zehant nicht lenger ward gepiten , Absolon und Tyrus ritten Fur dy stat auff das veld .
Si sahen hutten und gezelt , Di waren reich von samitt , Enbicobe und capit , Purper und sigelat , Phelen und pliat .
Rot , gel , grunn und pla Was das veld hie und da Pestreuwet auff deß meres gangk Mer dan ainer meyle langk .
Deß undiet was so vil Uber maß und uber zil Das ich ir nit gezelen kan .
Si hetten hundert hauptmann , Das ist ain grosses wunder : Yeglicher hett pesunder Tausent man an ainer schar , Di seiner panier namen war .
Von drein landen drew volck , Gock , Magock und Kolck , Dem ainen̅ kayser dienten sy Paide dort und hie .
Helffant und kamelein Trugen ir sawmschrein , Ir trincken und ir speyse .
Appolonius der weyse Mercket eben ir gelegenhait , Es wär in lieb oder laid .
Er laß auß di pesten Hundert von den gesten .
Er furte sy gar schone In dy stat Warcilone Und schanckt in den pesten wein Der in den scheffen mocht gesein .
Er det es umb ain klug spehen : Er walte wissen und sehen Pey allen sölchen m&#x00EB;ren , Wenn sie trunkchn w&#x00EB;ren , Wie ir kuenhait war gestalt .
Appolonius der degen pald Hett schier wol vernomen̅ Wie er sein zu möcht komen̅ : Wan sy wurden von dem wein Als kint und torlein .
Das kam alles da von : Si waren weines nicht gewann .
Die geste riten truncken auß , Recht küen als ain strauß .
' Ditz sind gute märe ' Sprach der Tyrlandere .
' Kunig Paldein , nu seyt fro : Furchtet nicht deß volckes dro .
Si sind alle unnser aigen : Das will ich erzaigen .
' Dem kayser zehant Ward ain lagel gesant Des pesten weines der do was .
Des danckte kayser Ejectas .
Er dranck , das er frolich ward .
Er sprach ' ich hab auff diser fard So gutes trinckes nicht gehabt : Es hatt das hertze mir gelabt .
Ich muß des trinckens haben mer , Oder ich tuen in so we Das si mussen verderben , Oder ich wil des todes sterben .
' Poten wurden gesandt Zu kunig Paldine zehandt , Das er im sandte guten wein ( So wolt er sein freuwnt sein ) , Das sein volck gewunne genug .
Appolonius der klug , Er sprach ' es sey gethan : Zway hundert fuder soll er han , Yeder hauptman zway fuder .
' Er gedachte ' sich hept ain luder Das uns wol gefrummen mag .
' Lutzel er den wein wag .
Das mochte noch wol geschehen : Wan ain kauffman solt ersehen Das er mocht icht gewinnen , Mit allen seinen synnen Drachtet er umb das selbe gut .
Als Appolonius yetzund thuet : Er gibt seinen wein dar , Ob er dy ungestalten schar Da mit kund uberlisten , Warcilon das land da mit fristen̅ .
Zway hundert fuder wurden dar Gezogen auff dy wilden schar .
Dem kayser ward in sein gezelt Zehen fuder auff das veld Gezogen , der was harte güt .
Da von gewan er hohen müt .
Da truncken sy den gutten wein Recht als küe und schwein .
Das volk nicht anders pflag Recht untz an den dritten tag : ' Drinck , herre , und gib mir; Das ist ain rechte trew an dir !
' Si wurden also truncken Das in di zungen huncken .
Diser dantzte , diser hanck , Ainer rait , diser spranck , Diser schalte , ainer rieff , Ainer wachte , diser slieff , Disem det das haupt we , Der rieff ' geuß in me !
' Seltzam stampaney Hetten dy companey .
Ir schall , ir schrein daz was groß .
Si wurden alle harnaschploß , Yeder man am seinem kraisse .
Di sunne kam also haisse : So waich wurden ir horenpogen , Si hett ain knab gezogen .
Ir platten und ir schilte Lagen auff dem gevilde Gestreuwet auff das grune graß .
Diser west nicht wo sein schwert waz , Diser hett das sper verloren .
Das ließ Tyrus ane zoren , Der deß volckes in eren pflag .
Nu was es auff den mitten tag Das der frid auß was .
Er eylte auff das palaß Und die werden recken , Di stoltzen und di kecken , Dy mit im komen waren dar .
Er sprach ' ir heren , nemet war Der panier zu allen zeytten .
Ir sult kunleichen streitten .
Slacht in di vaigen !
Si sint zwar unser aigen , War ir noch drey stund als vil .
Krefftig sey euwer schwertspil .
Pey seinem panier soll der man Lebendig oder dot pestan .
' Mit zwelff panieren Zogten auß die zieren .
Di panier hetten zway tausent man , Den schilt und schwert wol stund an .
Si zogten herlich auß der stat , Als sy Appolonius patt , Yeder man under seinem panyr .
Si komen auff das veld schir .
' Frid auß ' rufften sy zehant .
Auff das here ward gerant , Wenn es war uber mitten tag .
Kaiser Ejectas ser erschrack .
Si prachen auff si als ain wald .
Manigem wart sein hertze kalt , Wann sy hetten̅ gantzen wann Si entorste niemant pestan .
Ein wart haißt ' entraw sein nicht , ' Das macht manig ding enwicht .
' Entraw sein nicht ' ist krancker sin , ' Entraw sein nit ' raitt das roß hin .
Wer sich warnet , der hat gewertv2 Und sein leib ernert .
Das wetter ward nie so güt , Wer sein mantel und sein hüt Nicht mit im auß außfuert , Ist das in dann ruert Ain kalter wind und ain regen , Deß schaden muß er selben pflegen .
Also geschach Ejectas , Der alsus ungewart was .
Dem kayser ward zu hant In die herberg gerant .
Sie slugen und stachen , Ir ungemach si rachen .
Ir ungenemen Saracein Kurren als die zuchtschwein .
Der wein ward da vergolten wol .
Das veld ward pluetes also vol Das es den rossen an dy knie Auff dem praitten velde gie .
Eya , wie da gehauwen ward !
Da ward auch nyemand gespart .
Etliche wolten fliehen : Die enmochten nit geziehen Nach in die fuß noch di hend .
Unselde hett sy dar gesentt , Di volgt in auch in ir grab : Zwarn zins man in gab .
Dy fußgengen in der statt Sahen daß des geluckes ratt Lieff nach irem willen gar .
' Wol auff , wir sullen alle dar !
Ir kainer hin soll komen̅ : Deß muß wir haben alle frumen̅ .
' Si drungen auß der statt her , Auff die veint was ir ger .
Was sy der lebendigen funden , Si slugen si an der stunden .
Sy wurden alle gar erslagen .
Zwar ich will si lutzel klagen .
Da pelaib grosse reichait , Deß ward Paldein gemait , Der kunig von Warcilone .
Si hetten von der none Gestritten untz das der tag Seines scheines nymmer pflag .
Der kayser Ejectas Dannoch nicht erslagen was : Es was im wol ergangen .
Er gab sich gefangen Deru jungen Absolone .
Der pracht in gar schone Hintz Warcilone .
Er mußt den schaden gelten , Was in dorfferen und in velden̅ Oder wa es zu schaden was gewesen , Das man in liesse genesen .
Er gab ain gut , das was starck : Goldes zway hundert tausent marck .
Es was geslagen auff das veld Manig kosper gezeld , Wol zwaintzig tausent oder mer : Ditz was weiß als ain schne , Das ander grun als ain gras , Ditz rot , das gel , ditz pla was , Ditz verschniten , ens was vala - Dy peliben alle auff dem wall .
Dy hochgeporen geste Zogten zu der veste .
Das gut pelaib auff dem velde Pey den hutten und pey den gezelde , Untz das der lichte tag schain .
Dy fursten wurden schier en ain Mit fleyssigleichem mute Und ritten zu dem gute .
Deß was da ubermasse; Paid veld und strasse Waren gar uber uberzogen : Hie lag ain plaitten , dort ain pogen , Golt , silber , reich gestain Das vant man da gemain .
Tausent grosse helffant Auff dem plan man fant , Di waren herleich geladen .
Si trugen castell und gaden Und manigen reichen sawmschrein .
Zwaintzig tausent camelein Warn mit in komen dar , Di wurden funden an der schar , Do sprach der Tyrlander ' Paldein , kunig erbere !
Got der hat uns wolgethan .
Deß soltu geniessen lan Das volck alles gemaine , Payde groß und auch klaine .
Deß gutes ist unmassen vil : Laß nemen wer es nemen wil !
Dannoch wirt uns sein genug .
' Das er der red gebueg , Dar umb ward im gesprochen wol .
' Tugent und eren pistu vol , ' Sprachen sy alle sampt geleich ' Von Tyrland werder kunig reich .
' Wer da nemen wolt , der nam Was im geviel oder gezam .
Si wurden alle reiche , Jung und alt geleiche .
Di umb solt waren komen̅ , Dy gewunnen̅ da grossen frumen̅ .
Dem zehen marck gelobt ward , Dem gab man auff der selben vart Der kunig reich zu solde Tausent marck von golde .
Es was wol angelait : Ich sag auff meinen aid , Wer Appolonius nit komen̅ , Im war gut und er benomen̅ , Do sprach der milte Paldein ' Herre von Tyrland , nu sey dein Alles das der veinte was !
Dennocht muß Ejectas Losen sich von deiner hant; Da mit löse deine pfand : Das sint zway hundert tausent marck .
Da han ich , da mein ane verbarch , Vier turne , dy sind hordes vol : Da la dir mit wesen wol Und piß sein gepere .
' Do sprach der Tyrlandere ' Milter kunig Paldein , Salig soll dein gab sein !
Ich will nit mer dan das gezelt Das Ejectas auff das veld Vor der stat hat geslagen : Deß will ich dir genade sagen .
' Paldein sprach mit guten sytten : ' Nu hatt das dein hant erstritten : Solt ich dir das nit lassen , So must ich sein verwassen .
Ich setze Warcilone , Mein reich und mein krone , Mein purge und mein schons land , Werder Tyrer , in dein hant; Wann ich hab es von dir : Du solt es , herre , leyhen mir , Ich pin wol dein dienstman .
' - ' Herre , la die rede stan , Milter kunig Paldein !
Ir sult selber herre sein Noch vil manigen tag .
Ich hilff euch wes ich mag .
' Deß genadet im schone Der kunig von Warcilone .
Wie das gezelt sey gethan , Das sult ir ew sagen lan : Ich will euch es kurtzleichen sagen , Wann ich ew kund in zwain tagen Nicht außlegen di reichait Di dar an was gelaid : Es was zwaintzig elen hoch ( Dy schnuer da mit man es zoch , Si waren seyden von palmat ) , Sechtzig elen es an der leng hatt , Zwelff an der praitte .
Reich was ir geraitte , Geworcht von purper und von samit , Conbicolor und von capit .
Zu allen seinen orten Von golde geslagen parten̅ Mit edlem gestaine , Paide groß und claine .
Auff dem gezelde stund ain knuff , Da was ain obendin auff : Di fuerte an dem schilde Ejectas der wilde .
In seinem lande da was vil Kamelein , helffant ane zill : Deß hett er vil pracht alldar .
Di abentewr di was gar Von rotem golde geslagen , Da was gestaine auff getragen , Si möcht ain kunig selten̅ Nach ir wirde vergelten .
Das gezelt was so reiche , Es wer mir gar unmigleich , Solt ichs alle sampt sagen : Da von will ich sein dagen̅ .
Der doten auff dem velde lag So vil das ich nit enmag Si gar und gar geraiten̅ .
Zwelff gruben hieß er beraitten , Da wurden gar ein getragen Di auff dem velde wurden erslagen .
Das was eehafte+nôt nott : Si waren gar gestorben dot , Der gestanck war da so groß gewesen Das wenig yemand war genesen .
Kamelein und helffant Wurden weytten gesant : Dem fursten zway , dem drey Und schone klainot da pey .
Weytten wurden märe Das der Tyrlandere Und der von Warcilone Gesiget hetten schone Gock und Magock an .
Deß freuet sich werderman .
Ir lob ward prait und groß , Ir ere in die land floß .
Man sagt in manigen werden danck , Lobeliedel man in sangk , Di sprachen harte schone Im manigem sussen done : ' Lob und ere sey gesagt Den dy den preyß haben pejagt .
Gock und Magock ist erslagen , Di sull wir alle lutzel klagen .
Si waren uns zu schade komen̅ , Si haben klainen gewin genomen .
Si slug der von Tyrland Und di von Tarsis mit ir hant Und von Pliant Absolon Und Paldein von Warcilon .
Das sey in ymmer danck gesait Tugent , ere und wirdikaitt .
' Der raub was ab dem wege pracht .
Nu ward freuden gedacht : Poten wurden dar gesant Nach den heren in dy lant .
Er wolt sein dochter zu legen Absolonem dem werden degen .
Si nam in lieber tausent stund Dann Ejectas den hundt .
Schiere was auch komen̅ dar Manige fraw wolgevar Und manig werder wetschelir , Ameral und cavalier , Dy das volk poß und arck Fluhen auff ir veste starck .
Di komen̅ frolichen dor Und namen der werden geste war Von den das volck was erslagen .
Lob und ere hort man in sagen .
Klaider und gut gewant Gab Absolon von Pliant; Roß , harnasch und schilte Gab der milte : Des selben milte was so groß Das in gab nicht verdroß .
So reich ward di hochzeit Das in hundert jaren seyt Nie kain so grosse wart .
Appolonio wuchs sein part; Wan sein klag und sein not Umb seiner lieben frauen dot Was im stet newe .
Sein klag und sein reuwe Verparg er zu der stunde , So er peste kunde .
Springen und tantzen , Raigern und schwantzen Ließ er zu den zeytten : Doch mit dem spere reitten Vil drat er gewerte Wer sein an in pegerte .
Do was kurtzweyle vil : Wol hundertlay saytten spil Hort man da klingen Und susse lieder singen .
Dy varenden lewte geleiche Machte man alle reiche : Der ain deß andren do genoß .
Da ward das geben also groß Das man da von sagen mag Untz an den hewtigen tag .
Clara di mynnikleiche Lebte so liepleiche Mit irem slaffgeverten̅ : Der sorg sy sich werten .
Got der gab in schone kint , Der namen auch geschriben sint .
Appolonius der sandte Dy Tarsere haym zu lande Fro mit hohem müt , Mit reichait und mit guet .
Absolon der wol gevar Pelaib alda ain halbes jar .
Clara der freuden anger Ward aines kindes schwanger , Das ward Eneas genant : Sein namen ist noch bekant .
Absolon von Pliant Fuer haym in sein aigen land .
Was clage nu were , Das wurd ain langes mere .
Ir vernemet es selben wol : Da kint von vatter schaiden sol , Da wirt vil geren ain jamerclag .
Mercket doch was ich euch sag : Wo ain fraw iren man Lieplichen gehaben kan Und der man di frauwen , Da mag man lieb schauwen .
Der frauwen wurd ir man da pey Lieber dann ir der vatter sey .
Si vert gar ende Mit im auß dem lande .
Ist er aber ain poser leib Und sie ain ungetrewes weyb , So schaident sich die mere : Ich wäne pesser were , Ob ich es rechte hab geschriben , Si war pey ir muter peliben Und er pey seinem vatter dort; Wann es ist ain vaiger hort , Wa der man ist pehafft Mit valscher geselschafft , Mit ainem posen weyb : We der sele und dem leib !
Clara was getreue : Ir lieb di ward neuwe , Do sy der kunig Pliant Haim prachte in sein land .
Si hett in und er si di Vil lieb alda , noch lieber hie .
Appolonius der weygant , Ain kint von Tyro genant , Peleib nach vil grosser pete Die der kunig Paldein dete .
Warcilon und Katelon Ward im alles undertan .
Princel waß des kuniges kint , Des dise land erbe sind .
Den nam Tyrus alle wege In sein huet und in sein pflege .
Er petwang purg und land Wider in des kuniges hand , Di im enzogen warn Da vor pey manigen jaren .
Er machte ainen frumen man Auß dem kinde wolgethan .
Eines tages , da sy sassen Ze Warcilon und assen , Do kam fur die purgk geritten Ain man mit herlichen sytten .
Dem kunig komen märe Das ain gast da wäre .
Deß wurden pede heren fro .
Er hieß in ein lassen do .
Paldein der gehewre Sprach ' ditz sind abenteure ' , Do man im hette gezalt Wie sein raise wer gestalt .
Zwen grosse sawmere Fuerte der erbere .
Di sawmer sind zway kamelein , Ain watsack und zway sawmschrein Waren auff di sämer gevast , Ain twerg auff yglichem gesatzt .
Es fuerte ain gaisel , di was langk , Da mit es den sawmer twangk .
Der selben twerger gewant Was ain samit von Pliant , Rot recht als ain plüt .
Ir halfften warn parten güt Von turkis , vier vinger praitt .
Das roß das er herre rayt , Was sinewel und appfelgrab , Schon gestrichen hie und da .
Sein klaid was samit lasurvar , Sein haupt weiß alles gar , Sein part grab und langk .
Ainen mantel er umb umbschwangk , Der was grün als ain graß : Ain guldein tuch sein furer was .
Er hett vier knechte , Di dienten im vil rechte .
Sein hutt der was guldein , Den satzt man im aufdas haupt sein .
Sein antlitz was rosenvar .
Man gab im ainen stab dar , Noch zegroß noch zeklain .
Golt und edel gestain Was auff den stab vil geslagen : Den wolt er in der hant haben .
Er gieng auff das palaß Da die herschafft inne was .
Sein stym hal als ain horen : ' Got gruß ew , heren wol geporen ' Sprach zu im der alde .
Deß danckten sy im palde .
Si paten in sitzen zu in nider .
Do sprach der alte man hin wider ' Ich wil mein potschafft sagen , Deß soll ew , herre , nicht petragen .
So will ich danne sitzen Zu ew mit schonen witzen .
' Er nam ab den hut , Er lainte sich auf den stabe gut .
Er sprach mit schonen̅ warten Weschniten zu allen orten : ' Appolony weygant , Kunig , herr von Tyrland : Galacides deß paytet deiner hant , Deß soltu furst und herre sein .
Di rede sey dir nicht schwere : Ich pin ain sternsehere Und pin Albedacus genant .
Dy gottin haben mich her gesant , ( Was du wellest von ir han , Das soll dir wesen undertan ) Pallas , Venus und Juno .
Gehab dich wol und piß fro !
Du pist zu solcher zeyt geporen Das sy dich haben aus erkoren .
Das zaiget dein edel sterne , Deß helffent sy dir gerne .
Mynne , weißhait und güt , Cuenhait , starcken müt , Starcker leib , langes leben , Das wirt dir alles geben .
Da pey sag ich dir noch me : Dir muß geschehen noch vil we , Ee dan du es uberwindest Und gantze rewe findest .
Du und dein schönes h&#x00EB;re Leydent not von dem mere .
Armenia , Purgaria , Du wuste Romania Und das guldene tal Wirt dir dienen uber al .
Anthiochia dy wirt dein .
Das hab auff dem leben mein : Du leydest ee manigen sturm , Das du dich pewgest als ain wurm , Dann du dich niderlassest nider , So wirt dir dein weib wider , Lucina dy raine .
Du gelaubest sein doch klaine , Es ist doch alle sampt war , Oder hab dir mein grabes har .
An dem stern hab ichs gesehen , Das will ich dir pey Got jehen : Ich hieß es anders wol pewaren Das ich dir war nach nachgefaren .
Ich waiß das auch harte wol Das ich mein leben lassen soll Pey dir von deinen schulden .
Doch laß ich dich ze hulden , Wann es mag anders nit gewesen .
Das hab ich an der geschrift gelesen : Das kint wirt von deiner hant Noch kunig uber drew lant .
' Tyrus erschrack der rede do , Er ward traurig und fro .
Sein freud was ain tail enwicht , Wann er gelaubt sein nicht Das es ymmer mocht geschehen Das er Lucinam solte sehen , Dy er mit hertzen layde groß Dote in das mere schoß .
Er hette doch vil vesten müt : ' Unser herr ist so gut : Alle ding sind mugleich Pey dem werden Gote reich .
' Er sprach ' herre , seyt willikomen̅ Anderstund !
das mir ze frumen̅ Ist komen ewr potschafft , Deß helffe mir der gotter kraft Den ich hab gedienet her , Macheteten und Jupiter , Diana und Venus , Juno und Saturnus , Pallas und Trevigant .
Dy gotter di ich hab genont , Den hab ich dienst vil gethan : Di sullen mir ze hilffe stan .
Maister , ir sult pey mir wesen .
' - ' Ich muß sterben und genesen Mit dir , Tyrus , werder man .
Dar umb ich dich gesucht han .
' Deß maisters ward da wol gepflegen .
Sein roß zoch man ab dem wegen .
Ein schone kemmenaten Ward im gezaiget draten .
Da trugen sy drat dar ein Ir watseck und ir sawmschrein .
Des morgens , do der tag auf drang , Dy lerche und di droschel sang Und di liebe nachtigail , Das es in di purgk hal .
Der heren sint perait , Und legten an sich di sumerklaid Und ritten zu den auwen , Cle , graß und schone plimlein schauen .
Di chlainen vogelein sungen , Plumlein di drungen Durch das gras und durch den kle .
Grün , gel , pla was der le .
Es was in deß mayes zeyt , Der senden hertzen freuden geit Und zuchet schweren ungemach .
Der maister zu dem heren sprach ' Lieben heren , saget mir Durch euwr zucht : wisset ir Wa Galacides sey ?
' - ' Ja , es ist hie nahent pey ' Sprach der kunig Paldein .
' Secht , lieber maister mein , Deß perges nemet war : Drey tagwaide sint aldar .
Daz ich euch sage , daz ist war : Es sind mer dan dreyssig jar Das nie kain man dar mocht komen , Im ward das leben benommen̅ .
Es ist das aller schonist land , Ebenslecht als ain handt .
Es ist wol dreyssigk meyl langk .
Von dem mere ist sein gangk , Da hat es ain purgtor .
Ain edle purgk ligt da vor , Da mit ist es verloren .
Das landt ist also pegossen worden Mit wasser und mit prunen̅ , Di fliessent gegen der sunnen̅ .
Das land ist zwelff meile praitt .
Drey perge sind da pey gelait .
Dy perge sliessent das tal Oben , nyden und uberal .
Ain wasser fleusset durch daz land , Das ist Galachia genant : Nach dem haisset di purgk hie vor .
Si ist des landes purgetor .
Das land ist so reiche , Ich wän das sein geleich In der welt yendert sey , Verre oder nahent pey , Der di werl uberfuere Geleich nach ainer schnüre , Es sei prait oder schmal , Dan das guldein tal : Das hatt di ere fur alle land Di menschen augen sind pekant .
Galacides ist reichait vol : Was man von eren̅ haben sol Zu trincken und zu essen , Das ist da nicht vergessen .
Vogel , willprät , visch Di vecht man also frische , Man mag sein alles nicht zeren : Es getar niemand dem andren weren .
Es ist das land erpauwen wol , Stet , purg und dorffer vol .
Leutt sind dar inne unmassen vil , Ir zal ist uberzil .
Si haben alle sampt genug : Ain ochse zeucht da ainen pflug .
Ainen vogel hatt das land , Galadrius ist er genant : Wa man in zu den siechen drait , Ist dann das er sich nit enwait Und den sichen ansicht , So wirt im vor dem tode icht; Schwinget er sich ab von im dan , So ist er dot sunder wan .
Was wolt ir mer dan daz ich euch wil sagen ?
Man kunde nicht in zwelff tagen Geschreiben alle die reichait Di das land in ime drait .
Wer das land gewinnen soll , Der pedarff gutes geluckes wol .
Das land ist gevangen : Des ist manig tag ergangen Das nie kain mensch ist da gesehen , Als ich die leut hore jehen .
Ain tier haisset Kolkan , Das ist greulich getan ( Sein muter Flata ist genant ) : Der selbe hat das gut land In gewalt und in gewers2 .
Ir aine ist krefftig ainem her .
' Paldein der gehewr Sagt in di abentewr .
Ye doch di heren kaum erpitten Das sy an di kurtzweyle ritten , Das si ditz starcke wunder Vernamēn wol pesunder .
Do er ir guten willen sach , Kunig Paldein fur sich sprach : ' Flata ist des tievels weib : Verflucht sey poser leib !
Si ist zwayer manne langk .
Unmassen schnell ist ir gangk , Ir lauff ist schnell unmaßleich .
Ir antlitz ist fraßlich .
Geleich ainer wilden katzen Lanck sind ir dy tatzen , Die haben spanlange kla .
Schwartz , langk sind ir di pra .
Ir pruste gend ir auff den pauch .
Si ist allenthalben rauch .
Viltzet ist ir lock .
Ir ars ist sinewel als ain stock .
Sy hicklet recht als ain pock .
Di naßlocher sind ir weyt : Ain rotzel ir da vor leyt , Das ist langk als ain wurst; Ich gewan nie so grossen durst Das ich mit ir wolte trincken .
Lanck , durr sind ir di schincken .
Sy hatt dracken fusse .
Ir lachen ist unsuesse .
Tieff , frad sind ir die augen .
Wer sy will mynne taugen , Der hatt des teufels gelust .
Hoferot ist die prust Und puckent ir der rucke .
Si ist ain hellekrucken .
Ir zung langk , weyt ist ir der mund , Ir atem faul und ungesundt .
Wa ist er dem geluste Das er di schonen kuste ?
Er mocht sicherlichen jehen Im war von kuß wol geschehen; Hett er aber meinen müt , Er näm dar umb kain gut .
Ir sun der haisset Kolkan : Er ist noch vil wirs gethan .
Er ist lenger vil wann sy .
Ich sach so greuliches nie : Sein antlitz ist dreyer elen langk .
Auß seinem mund get ain gestanck , Er drunge durch ain maur .
Ich sach den selben pawr , Da ich fur mit starchem her Gegen Galaciden auff dem mer .
Ich wand das land gewunnen han : Das kund er wol understan .
Ich hett pracht auff den see Funff tausent man oder me .
Da ich lendete on das ports , Kolkan der was all dort .
Er zuckt mir in kurtzer weil hin dan Vier und sechtzig starcker man .
Zu sturm waren sy perait , Platten harnasch an gelaitt .
Ye wann ainer drat an das land , So was Kolkan zehant Und zart in von ain ander gar .
So dan ain ander drat alldar , Der selb auch den dot koß , Untz das ich sechtzig man verloß Und dannocht vier man mer .
Ich schiffte wider auff den see Und schoß in ainer weyl Auff in woll tausent pfeyl .
Das was alles gar verloren : Er was ausserhalben horen Mit starcken schuppen spanprait .
Als der pfeil auff in schrait , So schnellet er wider hinder sich : Sein haut klang ainem glase glich .
Er gab umb unser schiessen nicht .
Da was mein arbait gar enwicht .
Da hub ich mich von dannen Mit ritteren und mit mannen̅ .
Gelauffen komen̅ zwen man , Di hetten sich verstolen dan Von der purge haymlich In ain scheff .
di fragt ich Wie Kolkans gewere In dem land were .
Das sagten sy mir zehant , Das es mir alles ward pekant .
Ich sach auch selben sein gestalt Und merckte wunder manigvalt : Der was als ain roß schnel .
Schueppen was sein ausser vel , Di waren ainer hende prait , Als ich ee hab gesait .
Sein augen prunnen als ain kol : Sein anplick det niemand wol .
Sein zend scharff als ain zain .
Langk , starck sind seine pain .
Ich sach den unsuessen An henden und an fuessen Haben starcke greyffencla .
Als di porsten sind sein pra .
Teuvelisch ist sein gestalt .
Er ist dreyssig jar alt .
Das ich euch sag , das ist war : Es sind acht und tzwaintzig jar , Rechte geleich also langk , Das er das gute lant petwang Und auch nie kain kauffman In dem land ze tuen gewan .
Ich fragte di knechte , Das si mir sagten rechte , Di auff das scheff waren komen̅ , Als ir ee habt vernomen̅ .
Di sagten mir die mere Wie seiner weyß were Mit land und mit leutten .
Soll ich euch das pedewtten ?
' Si sprachen ' herre , das düt , Wan di awentewr ist güt .
' - ' Galacia ist di purgk genant , Als ew ee ward pekant .
Auff der selben veste Sind mynikliche geste , Sechs hundert schon junckfrawen , Di mochte man geren schawen .
Ich sag es an schande : Welich junckfraw in dem lande Zu zwelff jaren komen̅ ist , Di muß an der selben frist Auff di purgk an underschaid , Es sey ir lieb oder laid .
Galaciten das land alles gar Muß den frauwen dienen̅ dar Alles deß des in ist not , Wein , flaisch , klaider und prott .
Er nympt dar auff nich dan schone kint , Di fursten di in dem lande sint .
Er latt mit gutem willen sein Das sy habe ain dienerin .
Vor der purg ist ain plan , Da mugen sy wol auff gan .
In ainen pawngarten Gent wol di vil zarten .
Er ist prait , langk , Si habent da wol iren gangk .
Da stet obs inne vil : Was yegliches deß essen will , Oder was sy sein wil zeren , Das getar in niemant wern .
Kolkan der lasterbore Ir selber richtere In dem guten lande .
Weder laster noch schande Mag da niemant pegan , Er muß darumb sein leben lan .
Mort , notzogen sub oder stelensub Mag sich nicht vor im verhelen .
Den schuldigen muß man pringen dar , Den zerret er von ain ander gar : Das ist sein peschaidenhait .
Er düt niemand kain laid; Dann das sy gevangen sein , Das ist ir jamer und ir pein .
Er lauffet in ainer weil Des landes viertzig meil Und lauffet dann drate wider .
Zu Grotimondt legt er sich nider .
Da ist ain loch in ainem pergk .
Er hatt da vor ein schones werch Mit turne und mit mewren Vor seinem nachgepawren .
Wenn er lauffet in das landt , So ist Flata zehandt Hie ausserhalben deß purgtor , Da hüt sy fleyssiklichen vor .
So sy in das land will lauffen dann , So ist hie aussen Kolkan .
Ditz weret tag und auch die nacht Das niemand auß dem lande dracht .
Doch fund man weg wol hin dan , Das getar wagen niemann .
Er hatt in ain zil geben : Wer da wagen will sein leben , Der wage es und lauffe hin; Pegreiffet aber Kolkan in , Der muß an aller slachte not Vor im leyden den dot .
Mit aller seiner weyse Pflegt er guter speyse : Ainen gantzen schafpauch Isset er in seinen slauch; Ain geprattne gans Slickt er in seinen grans; Vier hennen zu ainem male Dy ißt er an zale .
Ainen halben eimer trinckt er wol Und get dann wo er gien̅ sol .
Di hirschen und di hinden Kan er wol selber finden .
Wilde peren und schwein .
Uber di kan er selber wol jeger sein .
Er pfliget seines gesindes wol : Di sind zu allen zeytten vol .
Maniger ist gar geren allda , Maniger wolt sein anderswa .
Ich hab euch noch nit gar gesait Sein grosse poßhait .
Do der vallant ward geporen , Er was aller ain horen .
Do er zwayer jar alt was , Seit das sein muter sein genoß , Da lieff er nach dem wilde Im wald und in gevilde .
Er det niemant laides nicht .
Da jagt er aines tages von geschicht Von Galaciten Ciprian , Ain kunig werd an allen wan , Ain wild in dem walde tieff .
Kolkan nach dem wilde lieff Und wolte das gefangen han .
Do kam gerant Ciprian : Er schoß auf yn und auf das wilt , Daz sein Cholchan bevilt .
Doch was der werde Cyprian Gegen dem ungestalten Kolkan Verr mer gev&#x00EB;re Denn er dem wilde w&#x00EB;re , Dem vil ungenemen knaben .
Der wolt Kolkan geren haben erslagen .
Kolkan dem ward zoren .
Ciprian ward da verloren .
Den werden und den kecken Zert er ze flecken .
Er enließ kainen genesen Di mit im warn gewesen .
Dy roß eylten palde Haim auß dem walde .
In was zu der purge gach .
Kolkan lieff in drate nach , Untz er zu der purge kam .
Do das volck das vernam , Si slugen zu das purgtor .
Kolkan plaib da vor .
Deß ward er toben als ain hunt .
Er lieff an der selben stund Und heste mit den tatzen Geleich ainer wilden katzen Und lieff di mauren drat auff .
In die purgk was sein lauff , Und was er lewte dar innen vand , Di dotet er so tzehant .
Zway kint und ain kamerweib Di drew nerten iren leib , Die in der kemnatten sint : Das waren Ciprianes kint , Zway mynnikliche dochterlein , Si mochten schoner nit gesein , Lieplich und wolgestalt .
Di ain was zehen jar alt , Di ander hett vier jar .
Si waren schon und klar .
Formosa hieß die aine , Cirilla was die klaine , Als ich euch gesaget han .
Gar müde was herr Kolkan .
Er kam do er fleisch vant Und wein .
er as und dranck zehand .
So er ain weyle gesaß , Seines zorns er vergaß Und gieng her auß schawen .
Er vand des kuniges frauwen , Alda si was verporgen .
Si sach in an mit sorgen .
Si was ain mynnikliches weib , Das genert ir den leib; Wann er sach si geren an , In gedewchte sy wer wolgetan .
Er lachte , als er kunde , Mit seinem weytten munde .
Sein stym lautt als ain rind , Wann er was dannocht ain kint Nicht gar funff jar alt , Do er das mort hett gestalt .
Er furte die frauwen mit der hant Da er wein und prott vand .
Er dranck , aß und gab ir .
Di frauwe verstund sich schir Das er nu guet were .
Doch was ir hertze swere Umb iren grossen ungemach .
Zu ainem venster sy außher sach Ir tochter Formosa : Si schain als ain rose .
Deß ward Kolkan geware .
Er zaigte mit der hant dar : Er kunde dannocht reden nicht .
So das ir muter ersicht , Si frewte sich der mere; Doch was ir das hertze schwere .
Si gedachte ' kind mein , lebstu noch ?
Was hilffet das ?
wir sterben doch , Uns welle dann geben rat Der Got der uns peschaffen hat .
Wie es den kinden soll ergan , Das muß wir zu Gote lon .
' Flata lieff in den wald , Do er das mord het gestalt .
Si sprach ' hie ist Kolkan Gewesen sunder an allen wan .
' Si kam recht auff das spor , Untz das sy kam auf das purgtor .
Si prufte wol das Kolkas Furnamen in der purge was .
Si staig auff die zynnen .
Do ward sy ires kindes innen Pey der frauwn , da er saß .
Ir laydes sy do vergaß .
Si lieff zu der frauwen dar .
Si erkam und ward missevar .
Des was ir sicherlichen not .
Si wand nu sy war dot .
Flata kunde reden wol , Als ain mensch reden sol .
Si sach wol der frauwn not , Das si was plaich und rot .
Si sprach ' frauwe , furcht euch nit !
Nymer laydes euch geschicht .
Er hett nyemand laid getan , Der in laydes hiet erlan .
' Er zaigte mit der hant dar Da er deß kindes ward gewar .
Flata sprach ' was sicht er da ?
' - ' Mein liebes kind ' sprach Ebana .
Si warn ir lieb , das muß ich jehen .
Flata sprach ' laß uns sy sehen .
Das hab auff meinen aid , In geschicht nymer laid .
' Si gieng all dar da si sy vandt .
' Kint mein , tue mir auff zehant !
Es mag anders nicht wesen .
Will Got , so mugen wir genesen : Was Got mit uns will began , Das sull wir an sein gnade lan .
' Cirilla det di tur auff .
Do was Kolkans erster lauff Zu der kemnaten ein .
Deß erschrack das kindelein , Das es nider viel fur dot .
Kolkan im dy hant pot Und hub es auff mit gantzer gir .
Do sprach Flata zu ir : ' Liebes kint , erschrick Von seinem schwaren anplick .
Er ist ain kind , das ist war , Nicht elter dann funff jar .
Er kann nicht gar wol reden noch , Er tolket als ain kind doch .
Ich will ew des mein trew geben , Er müß gutlich mit ew leben .
' Do es anders nicht mocht gesein , Do verwag sich di kunigein .
Si und ir zway kindelein Und auch di kamererin , Flata und ir liebes kint , Di sechse auff der purge sint .
Was welt ir das ich euch mer sag ?
Grosser jamer und klag Hett das land uber all .
Es ward ain vorchtsamer schall Das der grosse Kolkan Den werden kunig Ciprian Hett ermordett und das hauß Hiet in gewalt .
da ward ain grauß In dem land kurtzleich .
Das lantt volck gesamet sich Und vielen fur die veste .
Da enpfieng er di geste Und sein muter Flata , Das wol tausent peliben da , Zerissen und zezerret , Zefuren und zeflerret .
Ain michel fliehen da was : Der do floch , der genas .
Sust pelaib Kolkan ungestrittenanm .
Doch ward lenger nicht gepitten̅ : Poten wurden schir gesant Von Flatam in das gut land : Ob sy fride wolten han Mit ir und mit Kolkan , Das sy deß schwuren ainen aid : So schuf sy das in kain laid Noch ungemach noch schande Geschehe in dem lande .
Der rede waren sy alle fro .
Si schwuren vestiklichen do Das sy in dienen wolten Nach genaden , wie sy solten , Auff das , ob in das leben pelibe Und sy von irm gutt nicht vertribe .
Prieff und hantfeste Dy machten sy gar veste .
Auff dem selben lande Hundertt kind man sandte , Di pey der rainen kunigein Und pey irn kinden solte sein .
Das geschach sotzehant : Si wurden alle dar gesant .
Junckfrauwen es waren , Etliche pey zwelff jaren , Etliche het viertzehen jar : Si waren alle mynnikleich gevar .
Sust muste dienen Kolkant Galacides das guet lant .
Di sprache lernt er zehant .
Ain grün samat was sein gewant .
Er lebte mit dem kind wol , Als ain kind mit kinden sol .
Er hett im ain lieb erwelt , Di was di schonste da gezelt : Formosa , Ciprianes kint .
Alle di in der purgk sint , Di musten ir sein undertan Und fur di kunigin gan .
Das traib er zehen jar mit in .
Zelest kam in in den sin Das er sein kunigynnen Deß jars wolte mynnen̅ .
Hochtzeit het Kolkan do .
Das lantvolk must wesen fro : Di tewristen must alle dar Und namen seiner freuden war .
Was das land gedienen̅ mag , Das legt er nicht in seinen sack : Er zert es freylich Und gab reichlich .
Diener , knappen hett er vil : Den gibt er gab ane zil , Das sy gar geren pey im sind .
Dy vil mynniklichen kint , Was ir hertze an in gert , Deß sind sy alles gar gewert .
Kolkan dar nach in kurtzer stund Zoch sich von ze Grotimont .
Das was von der purgk hin dan , Als ich ee gesaget han .
Formosa het mit im di not : Si ware michel lieber dot Dann sy soll in solchen sorgen streben Und in jamertagen leben .
Di aller maiste pose dat Di der schalk an im hatt , Das ist das er di magedein Notzoget di pey der kunigein In der purgk gehauset sint .
Manig mynnikliches kint Verdirbet oder liget dot Oder leidet solche not Das sy nymer wirt gesunt : Di poshait dut der selbe hunt , Das hat der schalk ane var Getriben yetz manig jar .
Er ist nu starck und groß .
Es lebt niendert sein genoß Der in geture bestan : Also starck ist Kolkan .
Dar umb rat ich euch wol , Als ain freund raten sol , Ir sult ewr leben pewaren Und lasset di abentewr varen , Wann sich mag sunder spot Niemandt prechen danne Got .
' Paldein hett im gar gesait Di abentewr gelegenhait .
Albedacus der greyse Sprach mit schoner weyse : ' Kunig Paldein , werder man , Du hast gar wol an mir getan , Das du mir di gelegenhait So gentzlich hast gesait .
Werlichen di abentewre Ist starck und ungehewre .
Appolony , werder man , Du solt die abentewr pestan .
Zwar sy stett in deiner hantt .
Du gewinnest purg und lant .
Ich will dir der warhait jehen : Ich hab an dem steren gesehen Das dein gewaltige hant Galaciton das lant Gewynnet .
du wurst kunig da , Das hab auff meinem haupte gra .
' Si kerten wider auff das pfat Und riten zu der gutten statt , Ich maine ze Warcilone .
Do pflag er ir vil schone , Paldein der milte .
Mit harnasch und mit schilte Hett lob er und er pejagt , Das man noch hewte von im sagt .
Appolonius der Tyrlandere Sprach ' Paldein , kunig herre , Got der soll dich pewaren : Ich will zu dem lande varen .
' Paldino pegunde laiden Das er von dannen wolte schaiden , Wan er sorge hett zu in Das er dar für an all gewin .
Doch det er als der milte düt : ' Herr Tyrer , sey behüt , Hebt dy rayse weislich an : Nemet mit euch der teuristen̅ man Drew tausent di in dem lande sint , Nemet mit euch mein liebes kint : Printzel soll mit euch varen .
Der liebe Got muß euch pewaren , Der geb euch geluck und hail , Sald und aller freuden tail !
' Poten wurden außgesant Zu Warcilone in das lant Nach den werden recken .
Di jungen und di kecken Pat man alle komen dar : Der krancken det man nyendert war .
Si kamen drate wol berait , Drew tausent man jung und alt .
Deß ward der Tyrlander gar tro : Sein sin nach eren stund also .
Die kiele waren auch perait Mit aller der gerechtickait Was man zespeyse haben solt .
Da giengen ein di knaben stoltz .
Printzel , Paldines paren , Wolte geren mit im varen .
Reichlich er auß perait ward .
Es was sein erste herfart .
Paldines sun der milte Furt in ainem roten schilte Ain schneweissen schwanen Furt er auch in dem vanen .
Das junge , starcke , freches her Hub sich frolichen auff das mer Und Albedacus mit in .
Urlaub er nam .
sy furen da hin .
Der tag was schon und haiß .
Di sunne schain und glaiß .
Si furen gar an sorgen Untz an dritten morgen .
Di mornere jahen Galacia wer dy wer nahen .
Da horten sy di maister jehen Er hette in der nacht gesehen Ainen stern zornes vol : ' Ir sult der scheff pflegen wol , Oder ir kompt in solche not Das wir alle ligen dot .
Es ist wunder in dem mere : Was das sey , das ist ain her : Pluto , der wassergot , Der laistet Marcis gepot , Er vert in den unden dort .
' Nie so schier so er das wort Zu dem morner gesprach , Ain wolken er dort herr sach Walgen als ain grosser pergk .
' Nu greyffet an das scheffwergk !
Stosset in di rueder !
Der man sey des anderen pruder !
Helfft euch selben , deß ist not , Oder wir sein alle dot .
Das ich red , das ist war : Ich hab vollen zwaintzig jar Das mere gevaren und den se , Zwar ich enkam nie me Auff so grymen wetersturm̅ .
Recht dort her get sein wurm̅ .
Der hohe Got muß unser pflegen Und geb uns seinen rainen segen !
' Der tag ward vinster als di nacht .
Di wolken hetten grosse pracht .
Der doner und die plicke Slugen auff di dicke .
Di unden platzten auf den kiel : Das er nicht dick umb viel , Das was der heren geluck .
In manig starckes stuck Zeprachen die mastpawme .
Si daten all gemaine , Si viel schier an den grund .
Dar nach pey ainer kurtzen stund Ließ das mer sein greynen̅sub .
Di sunne pegunde scheinen Und gelagen di winden .
Di unden wurden linde .
Da sy sich alle sahen , Di morner jahen Sy wärn in der weyl Mer dan hundert meyl In das mer hin dan gejagt .
Das ward lutzel mer geklagt .
Si gelebten nie so lieber tag .
Ain grosser werd in nahent lag : Si sprachen ' Got hat uns ernert ' Und giengen alle in den werd .
Appolonius von Tyrland Nam kunig Printzen an die hant Und sassen von dem mere hin dan Auff ainen schonen grunen plan .
Do sy ain weyl gesassen , Ain dail ir not vergassen , Da horten sy ain stymme Mit jamer und mit grymme Schreyen und wainen .
' Herre , was mag das maynen ?
Ich hor in diser awen Clagen aine frauwen .
West ich das ( es war mein ger ) Wer di frauwen pracht her !
' Di stymme dannocht lauter schre .
Er sprach ' ich paitte nit lenger me .
Pringe mir mein harnasch güt , Schwert , schilt , sper , eysenhut !
Ich müß wissen was es sey; Wann es ist hie nahend pey .
' Dann Printzel ließ er pey dem mere .
Er und ain knapp mit ir wer Der stymme giengen sy alle nach .
Si eylten vaste , in was gach , Untz das sy vor in nahen Ain frayßlich tier sahen : Ain roß niden , oben ain man; Sein haupt rauch und ungetan; Sein gesicht was unsuesse; Dy zwen foderen fusse Hetten straussen also langk .
Das tier gegen dem kunig spranck Mit grymlichem mute .
Do satzt er sich ze hüte .
Er must sich kempflich weren , Ob er den leib wolt erneren .
Mit den voderen tatzen Pegund es vaste kratzen .
Der vil ungefuge knabe abeZerret im di platten abe : Plechring , lederpant , Was im kam in di hant , Das raiß es hin als das stro .
Deß was der Tyrer nicht gar fro .
Er was gar vaste an seiner wer .
Das tier was im ain grosses herr : Wenn er gegen im slug , So was das tier also klug , Es sprang hin dan als ain hunt Und sprang hin wider an der stunt .
Waß es in di kla pegraiff , Es war mich oder raiff , Das raiß es mit dem flaisch dan .
Appolonius rufft den knecht an : ' Hilff , werder man , oder ich pin dot; Ich kam nie so in grosse not .
' Es viel im in deß schiltes rant Und wolt ime zucken von der hant Den schilt twang er an sich Und gab dem tyere ainen stich .
Di wunden det dem tiere we .
Mit ainer lautten stym es schre : ' Awe , Kolkan , kint mein !
West du von den wunden pein Die ich hie enphangen han Von disem wenigen man , Ich waiß wol , es müte dich .
' Achiron lieff hinder sich Ainen guten weg hin dan Und kerte wider auff den man Und stieß auff den werden̅ , Das er viel zu der erden Und gehorte noch gesach .
Der schilt im von dem halse prach , Also starck was der stoß .
Das plutt im zu dem mund auß schoß .
Er lag , das er nicht ensprach .
Do der knecht das gesach : ' Er ist dot , das sich ich wol .
Den tod ich yetzund leyden soll , Oder ich rech in ' sprach der knecht : ' Räch ich in , das hiet ich recht .
Ey Appoloni , werder man , Was haben di gotter an dir getan !
Du hietest pestanden allain ain herr : Nu pistu erslagen ane wer Von ainem wilden kunder , Des teufels merwunder .
Hiet es doch ain man gethan , Deß muste sein ymer ere han , Oder er muste mir zepusse stan , Oder ich must im das leben lan !
' Achiron der kerte her .
Der knapp nam deß heren sper Und stalte sich under den schilt .
Da drang auff in das kunder wilt .
Das sper er in den tievel stach Zu der prust .
es erschrach .
Er drang auff es .
es drang her , Untz das daz ungefuge sper All durch und durch das tiere kam .
Achiron den knappen nam Mit haupt und mit har Und wurgt in also schwar Das er nahent dot was .
Er druckt in nider auff das gras .
Di syrene lautte schre : ' We mir !
hewt we und ymer we !
Herre , was ist dise not !
Di werden man sint paide dot .
Nu pin ich dot auch zehant .
' Der werde kunig von Tyrland Was ain tail wider komen̅ .
Er hett ain stym vernomen̅ : Das daucht in an der stunde Sy gieng auß frauwen munde .
Er was mit wunden behaft; Doch gab im dy stymm ain kraft .
Er sach umb und richt sich auff .
Zehant was sein erster lauff Do er den knecht ligen sach .
Es was im laid und ungemach .
Das tier wolte gegen im her : Do hindert es das grosse sper .
Do slug er im ainen slag , Das im auff der erden lag Der foder fuess aller gar .
Das tier kert sich hinter dar Und slug den vil sussen Mit den hindern fussen , Das er wol ains sper langk Von im viel und sprangk , Das er aber lag fur dot .
Di serene kam in grosse not , Wann sy mocht gefliehen nicht Und was ze lauffen gar enwicht .
Ir halff haupt und hant , Untz sy den Tirer vant .
Dem gab sy ain kraut in den mundt , Das er so tzehant ward gesundt .
Er lieff an das tier wider , Das sach er dort ligen nider : Im was sein kraft engangen gar .
Der tievel hub sich gegen im dar Auff den dreyen fussen .
Das pegund er grussen Mit herten slegen auff den kragen .
Er sprach ' waiß Got , du must pagen !
' Tyrus mit payden henden wag Ainen krefftiklichen slag; Er hett grymkleichen müt .
Der slag im durch das hirne wüt Di richte auff die zendes .
Der streyt hett ain ende .
Der dot hett im gesaget matt .
Das ist mir als ain rosenplatt , Er hub den Tyrer auch unho .
Zu dem knecht gieng er do .
Der lebte noch und was so kranck Das im abgieng der ganck .
Ain kreuttel ward im dar pracht , Das vertraib im die unmacht .
Sirena hett ims gegeben : Di selb nert ir paider leben .
Sy giengen zu der frauwen , Si wolten sy peschauwen : Si was ain mynnikliches weib .
Schneweyß , sinebel was ir leib , Ir har langk und goltvar , Ir mundel rot , ir augen klar , Ir haupt gezieret mit der krone : Di was gewachsen schone Auß irem hirn selben gar dar .
Si was sunder schon gevar Und was weyplich gestalt .
Ir schone was manigvalt .
Paide dort und hie , Geleich hin untz auff di knie : Da was di frauwe mynikleiche Zwen schuepfischen geleiche .
Sy fragten do der mere Wer der tievel wäre , Oder wer sy dar hiete getragen .
Si sprach ' das will ich geren sagen .
Es ist Achiron , der jager mer .
Er düt uns grosse schwer : Wa er uns vant allaine , Da raupt uns der unrainesub .
Er det uns solche schmachait Di uns was unmassen laid .
Er was der merleute vogt .
Er wolte mich haben genotzogt Und traib mich vor im in dem mer .
Wol zwaintzig tausent was mein her , Man und weib gezalt , Dy alle sind als ich gestalt .
Seins vater bruder Pluto Der was unnsers schaden fro .
Er lechte in sturmwinde : Mich wundert das dein gesinde Und dein her ye genaß , Als groß als der sturm was .
Kolka von Galacia Ist sein sun , und Flata Ist sein eliches weib : Verflucht sey ir poser leib !
Achiron der fieng mein haß .
Ich will euch sagen umb was : Ich hab zway mynnikliche kint , Di paide junckfrawen sindt : Di wolt er seinen kinden geben .
Ich wolt ee verliesen das leben .
Ich pin die mermynne Und ain edel kunigynne; Er war ze recht mein aigen wol , Ob man der warhait jehen sol .
Das ich deß nicht enwolte tuen , Mein dochter geben seinem sun , Deß pegraiff mich der unraine An kurtzweil allaine .
Er wolte mich gelestert han .
Das understündt ir , werder man .
Ir sult mir sagen ewren namen̅ : Des durft ir , herre , euch nit schamen .
Ir sult mir sagen auch da pey Was ewr tuen hie sey .
Leicht gib ich euch den ratt Der euch wol zefrumen stat .
' Kunig Tyrus sprach zehandt ' Ich pin Appolonius genant .
' Si sprach ' pistus Tyrus ?
' Er sprach ' ja , ich haiß alsuß .
' - ' Wol mich das ich dich hab gesehen !
' Sprach das weib ' mir ist wol geschehen Das ain so hochgeporner leib Er kempfett hat mich armes weib .
Deß hab ich ymer mere Under meinen genossen ere .
Du wilt Kolkan pesten ?
' Er sprach ' ja , mag es ergen .
' - ' Ja zwar , es soll ergan .
Du solt von mir ain stewr han : Nym hin , herre , das vingerlein !
Das soll von mir dein aigen sein .
Trag es an der tencken hant .
Es ist dir pesser dan vier lant .
Das hastu wol gedienet an mir .
Ich will sagen , herre , dir Di tugent di das vingerlein Hatt und auch di krafft sein : Der es tregt , deß will ich jehen , Den mag niemand gesehen , Wann er di hant zu thut .
Das vingerlein gibt hohen müt In velden und in auwen : Er get zu schonen̅ frauwen , Er düt was in duncket güt , Er ist von schanden wol behüt .
Achiron furt ainen pogen , Da pistu nicht an petrogen : Sein geschoss ist also scharff , Wer es hat , der endarff Nymmer kain sorgen enhan , Er schiesse durch den Kolkan , Dem so hurnein ist di haut .
Ze Grotimunt hatt er ain traut , Di ist Formosa genant .
Ain schwert hanget an der want In ir kemnatten .
Nu will ich dir wol ratten , Deß soltu geren volgen mir : Nym dein vingerlein zu dir Und ge hin zu Grotimunt .
So ist dir dennoch unkunt Wo das gute schwert sey : Es hanget seinem pette pey Und ist mit golde wol peslagen .
Du solt es nit von dannen tragen , Ich will dir ee rechte sagen : Schuppen vallent alle jar Von Kolkans haut , das ist war .
außZeuch es auß und setz es darauff , Ist dan dar durch sein lauff , So nym es; es ist das schwert , Es düt wes dein hertz pegert , Kolkan der ist vor dir dot : Es schneyt sein horens als ain prot .
' Printzel daucht di weil langk .
Er sprach ' was mainet diser gang Den der kunig von uns gie ?
Ich will dar .
ist yemand hie Di mit mir dar wellen ?
' Do sprachen di gesellen ' Wir sullen allesampt dar Und nemen seines gevertes war .
' Di werden conpanie Giengen nach der planie .
Si komen schir an das gehag Do Achiron erslagen lag .
Deß nam Printzel wunder : ' Herre , was ist ditz kunder ?
Es ist tier und ist man , Scheutzlich ist es getan .
Hatt es der Tyrlander erslagen ?
Das muß man zewunder sagen .
Es ist ain fraißlicher wurm .
Es gabe zehen mannen sturm , Deß müß wir pey Got jehen .
' Der Tyrlander ward gesehen Sitzen pey der frauwen .
Si giengen dar durch schauwen : Do sahen sy ain wunder groß .
Das weib was nackent und ploß .
Si fragten was es wäre .
Der stoltz Tyrlandere Sagt in di abentewr gar , Wie si ergangen was untz dar .
Si sprachen all gemaine ' Appolonius der raine Ist ain außer welter degen : Er solte dreyssig lande pflegen .
' Die frawe gab im das vingerlein , Das stieß er an den vinger sein Und det vaste zu di hant .
Do ward in allen unpekant Wa der Tyrlander Hin komen were .
Sy luegten vast auf und nyder .
Zehant liez er sich sehen wider .
Den köcher nam er und den pogen .
Er ward von manigem man gezogen : Er was langk und starck Und pesser wann tausent marck .
Von listen was sein kraft groß : Durch ainen dicken anpoß War der pfeyl gar geflogen , Wan er war recht angezogen .
Di frawe sprach ' vil werder man , Du solt mich von dir varen lan .
Hilff mir wider an das mer , Das ich mein leben nere; Ich mag nit lenger , herre mein , Ausserhalben des wassers sein .
' Man trug di frauwen wilde Auff ainem praitten schilde .
Do sy auff das mere kamen , Ain luden sy vernamen , Manige stymme klagleich Traurig und jamerlich .
Di merkunigynne sangk , Ir stym sussikleichen erklangk : Alle di saittenspil di da sint , Waren gegen ir styme plint .
Do deß der serenen schar In dem mere ward gewar , Si huben sich uber das mere ho Und wurden allesompt fro , Das sy ir frauwen sahen .
Si pegunden zu ir gahen Und lobten alle den hohen Got Aller geschepfte , Sabaoth .
Dy frawen liessen sy in das mer .
Frolich ward das wilde her .
Zehant sy sich under lie , Untz sy ain krafft zu ir gevie .
Dar nach sy sich enpor schwanck .
Si hub an und sanck Ain liedel nach ir hertzen gier .
Si sungen alle gar nach ir .
Alsuß hueb sy das liedel an : ' Appolonius , der werde man , Hat heut das verdienet wol Das er mit eren furen soll Meine figuren wilde , Di syrenen , an dem schilde .
Er hatt Achiron erslagen , Deß sull wir im danck sagen .
Wo er vert auff dem mer , Da soll im dienen unser her .
' Der tone susse ward so groß Das es in den wolken doß .
Si nigen alle dem werden man Und fueren frolich hin dan .
Ainer zu dem anderen sprach , Der ditz groß wunder sach : Solt wir den man nit eren̅ Dem got also kan meren Sein lob in deß mereß grunt ?
Ja zwar , im soll unnser munt Lob und er ymer jehen , Di weil wir mit den augen sehen .
' Zescheffe was in gedacht .
Do sy zusamen wurden pracht , Si furen hin in gloria Di richte gegen Galacia .
Si furen hin mit freudenpracht Den selben tag und di nacht .
Deß morgens , do es was tag , Galacia da vor in lag , Di kayserleiche veste .
Der morner und di geste Redeten das man in dem mere Die scheff ließ und das here .
Deß ward gefolget an der stund : Ancheren warff man an den grund , Da di scheffe ane anepeliben Und von der stat nicht wurden entriben .
Schyre ward gethan kund Kolkanem gen Grotimunt Das ain ungefuges here Mit scheffen wer auff dem mer .
' Die sullen mir wilkomen̅ sein .
Es ist alle sampt mein Das sy treyben und tragen .
Si wanent ere hie pejagen; Ich main aber sy mussen pagen Mit haut und mit hare , Komen sy mir ze vare .
' Er lieff ze tal an der stund , Unsynnig als ain hunt .
Do er di scheff ane sach , Muget ir horen , wie er sprach : ' Ir narren , was suchet ir ?
Ir musset heut zollen mir Mit leben und mit leibe .
Ir wänet zu ainem weybe Nach kurtz weyle gefaren han : Nain , ich pins Kolkan , Flaten sun von Grotimunt , Das wirt ew pey der weyle kunt .
' Er lieff nach Flaten sotzehant .
Tyrus kerte an das lant .
Er stieß das edel vingerlein An di tencken hant sein .
Er pat im zehant verjehen Ob in yemand kund gesehen .
Sy sprachen , ' ditz ist ain groß list : Wir enwissen , herre , wo du pist .
' Deß freuwet sich der kunig do : Er was de rede unmassen fro , Das er dar an nit was petrogen .
Printzlein gab er den pogen , Wann er kund schiessen wol , Als ain gut schitz künden soll .
Appolonius nicht enließ Was in di fraw tuen hieß .
In di purg kam er drate .
Da was di kemnate Offen und unpeschlossen .
Do gieng er unverdrossen In di kamer , da er vant Das schwert hangen pey der want .
Do vant er nahent da pey Grosser schuppen ligen drey .
Er sprach ' herre !
was ist ditz ?
' Und satzte dar auff deß schwertez spitz .
Es schnaid da durch an alle not .
Er sprach ' Kolkan , ir seyt dot .
Ir mugt ew mir nicht enperen , Euch welle dann Got vor mir erneren .
' Frolich als ain küner man Nu was komen Kolkan : Flata was in Galacide Wol zwaintzig meil oder me .
Si enmocht im nit zu hilffe komen , Deß nam er da klaine frumen̅ .
Kolkan klaubte staine Payde groß und klaine .
Er warff in auff di schilde , Das der wurff wilde Den schilt von der hand claub , Das er zefur als ain laub .
Er warff sy auff dy kopffe , Das sy umb umbdräten als die tophe .
Er warff manigen , das er lag Und uberlebte nie den tag .
Er schwam zu in in das mer Und pestund das grosse her .
Er kam auff aines scheffes grans .
Gar drate er es zu dem land dans .
Do det er jamer und not .
Ir lagen vil maniger vonn im dot .
War Flata da gewesen , Ich enwaiß , ob yemand war genesen .
Printzel was zelang ain dail : Das was diser unhail Di da dot sind gelegen .
Den pogen zoch der kune degen Mit gantzer krafft und gelust .
Ain pfeil fur im durch di prust .
Do er deß schysses enpfand , Er schre ' Achiron !
' zehant ' Der schuß get von deinem pogen , Da pin ich an unpetrogen .
Wer hatt dir den pogen dein Genomen , lieber vatter mein ?
Er ist dir verstolen Und genomen dir verholen .
Wir sein hewt langk enwicht .
Kain eysen mich verschneidet nicht Dann dein pfeil und mein schwert .
Nu pin ich nit aines mannes werts1 .
' In der selben weyl Im schenckte mit ainem pfeil Printzel der junge degen .
Er kunde des schusses rechte pflegen : Er draff in in den rucke .
Das was sein ungelucke .
Kolkan vil laute schre , Wann im det der schuß we .
Da wolt er geflohen han .
Appolonius ankam in an .
Er slug im ainen schwertslag , Das im ain schincken lag Pey im auff der strasse .
Da must er verwassen Vallen durch rechte not .
Do sprach Kolkan ' ich pin dot Mit meins selbs schwert erslagen .
Wer hat das da her getragen ?
Oder von wem ist es geschehen ?
Ich hab doch nyemand hie gesehen .
Ey , Flata , liebe muter mein !
Hettest du das kindelein Pracht in ain hol herfur , Das ich das leben nit verlür !
Es ist also starcke doch Das es mich mochte rechen noch .
' Appolonius ließ sich sehen .
Er sprach ' welt ir mir siges jehen ?
' - ' Ja , gerne , degen wert .
Sag mir , wer gab dir das swert ?
' Tyrus der gehewre Sagt im die abentewre : Was er arbaitte laid , Do er mit Achirone strayt .
' Ist Achiron von dir erslagen ?
Den muß manig fraw klagen In dem mere und sein genoß , Wan sein kuenhait was so groß .
' Er ward wuetund als ain hund Und starb an der stund .
Flata kam gelauffen herr , Tobigk als ain wilder per .
Si grain als ain lintwurm , Sy fuer als ain schawrsturm .
Si horte auff dem wege sagen Das ir sun war erslagen .
Si kam sein an di warhait : Es ward laid und laid .
Da sy ir kind erslagen sach , Si sprach ' we und ungemach !
Mein schoner sun Kolkan , Di wuntten hat dein swert getan .
Das hat Formosa dar gegeben : Deß muß yetzund sten ir leben .
Dein liebes kind Torkeyß Wirt noch frech und weyß .
Den mag ich noch so frechen , Er muß dich , herre , rechen .
' Tyrus hett di rett vernomen̅ Ee das er war komen̅ Von Grotimuntt .
so tzehant Tyrus der held slug umb ain want Terkiß , Kolkans kint .
Di teufel nu gelegen sint Von den ditz salige lant Laid so lasterleiche pandt .
Terkiß was dem vatter geleich , Sein antlitz was fraisleich : Formosa di raine Wainte dar umb klaine .
Flata lieff an das purgtor .
Si muste peleyben da vor , Wan es was gesperret .
Si hette schir gezerret Ain luckel durch die maurwant .
Appolonius zehant Stach sy durch den schwartzen pauch , Der was kotzot und rauch .
Dar nach det er ainen slag , Das sy vor im dot lag .
Er sprach mit züchtiklichen sitten̅ : ' Fraw , ditz land ist erstritten .
' Er ließ sich di frauwen sehen .
Die fraue sprach ' ich wil euch jehen Siges pey der warhait .
Herre , secht an ewr zuchtikait Und lasset ew erparmen Mich gevangen armen .
Ciprianes kint pin ich .
Herre , nu piß tugentlich : Laß mich in deinen gnaden leben .
Ich will dir ainen hort geben , Deß du ymmer frumm must han .
Lebt aber noch Kolkan ?
Oder ist er dot ?
' sprach das weib .
' Nain , sein verworchter leib Ligt dort pey dem mer erslagen , Das will ich dir pey mein trewen sagen .
' - ' Herre , deß seystu gelobet : ' Sprach di fraue ' er hat vertobet .
' Schier komen di mare Das Flata dot wäre , Und das Kolkan wär erslagen ( Man hort in wenig leut klagen ) , Und Terkis sein sun wär dot .
Man gab da manig pettenprot Reich und cospere .
Der werde Tyrlandere Pesatzte vaste Grotimunt , Das er an der selben stund Legte sich fur Galacia .
Di junge Cirilla , Do sy erfur das Kolkas Von ainem man erslagen was , Si spracht ' des selben degen hant Hat mich verdienet und das lant .
Will er es werben her zu mir , Zu im stet meins hertzen gir , Wie wol ich sein nicht hab gesehen .
Ich hor im aller tugent jehen : Ein kunig von Tyrland Appolonius genant .
Meinem vatter Ciprian , Dem was das lant undertan .
Der ist dot , so leb ich : Ditz land das erbet auff mich .
Formosa , di schwester mein , Di sol doch frauwe mit mir sein .
' Si santte poten in das here : Dy vor der purge da zu were Lagen , was sy suchten , Oder weß sy do geruechte .
Do enpot ir der hauptman Er wolt das schone hauß han Und Galaciten das landt : Das hett sein werliche hant Mit kampfe erlichen erstritten .
Cirilla sprach mit schonen sitten : ' Saget dem Tyrlander Von mir dise mär : Will er diß landes herre sein ?
Des pin ich frauwe , und ist es mein .
Ist er ain degen , als man saget , Milte , kuen und unverzaget , Kampfes soll er mich pestan .
Jehe ich im siges dann , So ist das land rechte sein , Ich und alle die leut mein .
Saget im fur war was ich jehe : Das er her ein ge und sehe Mit fride sein kampfgenoß , Dunck ich in deß zegroß Das er mich muge nit pestan , So soll er mir mein land lan; Wann es gedienet nummer kainem man , Er muß mir gesigen an .
Ist im nach dem lande haiß , So drett mit mir in ainen kraiß , Neme wir zway vechten auß .
Ist er so frech und so knauß Das er den sig pehaltet , Des landes er dann waltet , Und das im furpaß nummer me Mit kainem kampfe geschicht we : Mit ritteren noch mit knechten Endarff er furpaß nit vechten , Und Galacides das lant Muß warten seiner werden hant .
' Do der Tyrlander Vernam di fromden märe , Er gedacht in seinem synne Das in dy kunigynne Ze manne gerne wolte nemen̅ .
Er gedachte ' das soll misse zemen̅ Mir das ich der salden schrein , Lucinam , dy frauwen mein Auß meinem hertzen lassen .
Es war ain unmassen Das ich so schyre dy verküre Di gegen mir der genaden türe Auff auffdete , da ich arm was .
Ir susse tugent adamas Zoch mich auß des jamers not , Ir milte hant mir hilffe pot , Das ich ir nit vergessen sol , Mir geschech we oder wol .
' Sust stund er in gedancken da , Das er nicht recht weste wa Sein sin hin komen wäre , Wan er was freuden lare .
Mit dem haupt er nider naich Und stund lang und schwaich , Das sein di heren verdroß .
Ir rawm der ward harte groß : ' Der man ist fraißlich erkomen̅ , Das im die synne sind penomen̅ .
Furchtet er di schonen maget ?
Woy , wie er ist verzaget !
Zwar er gibt ir kampfes genug : Seyt das er Achiron slug , Flatam und Kolkan , Er muß ir zwar gesigen an .
Sein streyt wird nit herte; Wann sein streyt geverte Sy reyttet mit in an di stat Das sy nit vil hilffe hatt .
So ist er stercker doch dann sy .
Er sol nit lenger wesen hie .
Wir sullen in di purgk gan Wesehen wer in sulle pestan .
Der edle mit dem parte , Ja vellet er nicht harte , Ob er wirt ab gestochen ( Es peleibt wol ungerochen ) Zwischen zwain leylachen .
Mit hofeleichen sachen Wirt der turnay penomen̅ .
Er pejaget ere und frumen .
Es mag harte wol geschehen Das im des siges wirt gejehen Von der schonen da zehant : So dient im das werde lant .
' Sust triben sy mit warten dar , Das er der rede wart gewar .
Er sach di heren alle an Und sprach ' ich pin ain traurig man .
' Do sagt in der eren hort Dy rede alle untz an ain ort .
Do sprachen dy recken , Dy frechen und dy kecken ' Here , das ist alles war; Doch ist sein mer dann ain jar Das ditz ding ist geschechen .
Du solt dich lassen in freuden sehen Hewtlangk , deß ist wol zeyt .
Laß varn , herre , disen streyt , Wann er ist zenichte güt .
Du solt haben mannes müt : Weyb , dy sullen also klagen .
Du det geleich ainem zagen : Du pist ain kunig und ain helt Wol für tausent man gezelt .
' Do sprach der tugentreiche man ' Was ir welt , das sey gethan !
' Do enputen sy der frawen Daz sy sich liesse schawen Vor der purg auf den plan .
Dy frawe sprach ' daz sey getan , Das es mit fride geschehe Und mich mein mitchemph gesehe : Leychte furchtet er mich so Das er mir an alle dro Mein purg lätt und mein lant .
Ich wil zu im gen zu hant Fur die purgk auff den plan : Da mugen wir erschauwen han .
' Di purg vor gedrenge Ward in allen zu enge .
Di heren wurden deß gemait , Do in di rede wart gesait .
Fraw Venus , nu dar !
Nu pflig deiner werden schar !
Gib herr geschoß und pogen Mit scharffen stralen ein gezogen !
Leych her pant und joch !
Hilff deiner schar !
das dustu doch .
Nu ist das mynnikliche her Wol peraittet zu der wer .
Cirilla di raine Kam dar nicht allaine .
Man mochte si gerne schauwen : Sechs hundert schon junckfrauwen Giengen vor ir auff den plan .
Do ward gevangen manig man , Gevestet und gepunden .
Venus slug da wunden Tieffe zu dem hertzen .
Vil sussen , senfften schmertzen Laid da manig wetschelir .
Liecht gevar ward der rivier , Lilien+var und rosenvar , Von der mynnicklichen schar Geban der tag so liechten schein .
Manig rotes mundelin Prachen in di hertz mit gewalt .
Grosse wunder manigvalt Hett di nature Gelegt an di figure Ir prustel her fur gedrungen , Herte , aller erst entsprungen .
Vil maniger susser augenplick Warff da hin den mynne strick , Das maniger da ward sigeloß Den man fur ain helt erkoß .
Ir gewant was so reiche , Ich sprich sicherleiche : Da was freuden manigerlay , Das der wunden pernde may Nie ward so wunnikleich gestalt , Nach di wisen noch der walt .
Aller erst sach man her prangen dort Der mynnen solt , der salden hort , Cirillam di vil schonen .
In maren und in danens Hort ich nie singen oder sagen , Da man lob soll pejagen , Von so grosser schonhait Als an di magt was gelait .
Da sy der Tyrlander sach , Ir schone im in das hertze prach .
In dauchte in seinem synne Si war ain gottinne Gewaltig uber alle lant .
Venus nam in an ir hant Und gab in an alle wer Und das kunigleiche her In der kunigynne gewalt .
Sy sprach ' Tyrus , degen palt , Nu sich an ditz schones kint Di her zu were komen sint .
Du sihest da manig wanglin rot Di dein hant von grosser not Hat erloset , werder man .
Nu laß dir gesigen an , Gich deß sy yetzund mir !
Ditz reich land gib ich dir Und dartzu meinen stoltzen leib .
Dir jehent man und weib Das teurer ritter niendert leb , Und das dein sin nach eren streb .
' Ir wort di waren susse : Von dem haupt untz an di fuesse Wart der Tyrer entzund .
Sein hertz ward von mynne wunt .
Er sprach ' du mynnikliche maget , Dein schaner leib mir wol behaget .
Der hatt mir gesiget an .
Fraw , ich pin dein dienstman .
Du hast mich pracht in soliche not : Wurdest du mir nit , ich lag dot .
' Die ritterschafft ward alle fro .
Freud und wunne hub sich do .
Si sprachen all gemaine , Paide groß und klaine ' Gelobet sey der werde man Der land und leut ervechten kan !
' Er gab dem fride ainen punt Und kußt sy an iren roten mund .
Aller erst ward der frid gantz .
Man richte ainen schonen tantz Vor der purgk auff den plan .
Di junckfrauwen und di werden man Sach man da schone tantzen Und hofeleichen schwantzensub .
Fur di purg auff das veld Slug man das kosper gezelt Das da vor Ejectas war , Als ich es ew hie vore laß .
Das was so kospäre Das man noch heut mare Saget von der reichait Di dar an was gelait .
Di landthern alle Komen dar mit schalle .
Si waren sein mit hertzen fro .
Wirtschafft , freuden hub sich do .
Im ward genaden vil gesaget , Das er den preyß hette pejaget An Flatam und an Kolkan , Den da vor nie kain man In gar langen zeytten Nie enmocht erstreytten .
Di hochzeid ward gesprochen Geleich uber vier wochen .
Poten sant er schone Hin gen Warcilone .
Er patt den kunig Paldein Das er pey im wolte sein .
Deß ward der kunig wol gemait , Do er vernam die warhait Das er dem grymen Kolkan Mit kraft hett gesiget an .
Es ward gesandt weytten In das land Galaciten .
Ze Tharsis ward auch gesagt Wie er den preyß hett pejagtt Ze Warcilon an Ejectas , An Achiron und an Kolkas , Das er di magt und das lant Hette gewunnen in sein hant , Deß frewtten sich di land gar .
Zu im furen grosse schar .
Di wurden alle enphangen wol , Als man zerecht enphahen sol Leutte di der eren pflegen .
Appolonius der degen Stiffte manig hochtzeit In den vier wochen seyt Mit landheren und mit gesten̅ , Den tewristen und den pesten .
Yeden man nach seiner art Mit weybe da pedacht ward : Ich maine di junckfreuwelein Di Kolkan und di muter sein Gevangen hetten mit gewalt .
Di ließ frey der degen pald Und gab yegleicher ainen man .
Nu saget : wie vil wirdet dan Prewtschafft und hochtzeit ?
Geleich funff hundert ane streyt .
Di anderen waren zeklaine Oder sy wolten peleyben allaine .
Di hochtzeit ward auff ainen tag .
Eya , was freuden man da pflag !
Paldein von Warcilone Prachte dar vil schone Was ain kiel mochte getragen Von silber pfennyng geslagen .
Er furte aus seinem lande Von edlem gewande Zehen tausent mannen klaid : Mit hermlein undertzogen prait Punt , purper , samit , zendal .
Deß gab dar Paldein genüg zemal Ze eren dem von Tyrland .
Mit Paldein kam gerandt Der werde kunig von Spangen .
Der ward da wol enpfangen .
Sein dochter pracht er mit im dar .
Di was so mynniklich gevar , Es ware ze sagen ain wunder .
Si prachte mit ir pesunder Hundert schon junckfrauwen .
Di mocht man gerne schauwen , Wann sy hetten reiches leben .
Si was dem Printzel geben : Es hette paide an angetragen , Als ich hore das puch sagen , Ze eren Appolonio .
Deß ward niemand unfro .
Nu sind vier wochen hin .
Appolonio stund sein sin Zu seiner mynniklichen praut , Sein augenwaide , seins hertzen traut .
Er muste paytten uber danck , In daucht di zeit unmassen lanck .
Di was nu zu ende pracht : An ainem suntage zu nacht , Da legt man im die schonen pey .
Wie wot seinem hertzen sey ?
Das mercke ain yeglicher degen Den man zu solte legen Ain maget so mynnepere , Wie seinem hertzen were .
Do was manig hochgezelt Geslagen auff das veld .
Di preutte wurden zu gelaitt , Funff hundert , als ich hab gesait .
Ey , wol ein smuckensub Und wol ain hertzdrucken Und wol ain umbfahen Und wol ain ligensub nahen Deß nachtes ward pegangen !
Ich wolte lieber hangen Dan ich es hiet an gesehen; Mir enwäre dann alsam geschehen Das ich der schonen kindelein Hiette aines an dem arme mein .
In dem gezelte was perait Dem kunig und der schonen maid Ain pette , da sy lagen an .
Appolonius der kuene man Hub an den ersten streyt : Der kampfraid was nicht weydt , Si enmocht im nit entweichen , Der kunig ließ dar streychen , Untz er sy drang in den kraiß .
Er sprach ' ir arnet es Gotte waiß Das ir mir ee habt getan Vor der purgk auff dem plan , Da ich euch zu liebe erkoß .
' Dy schone ward do sigeloß , So das sy im des siges jach .
Ich waiß doch wol was geschach : Als mir ist syder worden kunt , Gesiget er wol dreyssig stund; Sprache ich mer , ich lug nicht .
Lange rede war enwicht , Ich will sy kurtzen , ob ich mag : Si lagen schon untz an den tag Mit armen umbevangen , Do kam zu im gegangen Ir muter frauwe Anthonia .
Mit susser armonia Sungen vor in zway maidelein .
Susser kunde nit gesein Herpfen oder geygensub .
Si enwolten nie geschweygen Untz das der herre entwachte .
Lieplichen do lachte Ain frewnt den andern an : Si liebes weyb , er lieber man !
Von golden ain reiches klaid Ward der frauwen an gelaid .
Der selben lay legt an sich Appolonius der zuchte reich .
In dem klaid was ain vogel Von gold geweben hie und da : Den fogel fürt der milte Kunig Ciprian an dem schilte , Der vogel in dem lande was , Als ich euch hie vore laß .
Der kunig hett ain milte hant : Er gab allen den gewant Di es nemen wolten .
Es was vor vergolten Was der man da verzerte .
Niemant da dem andern werte Was er mochte vertuen .
Der vashan und das rephuen , Wein , fleisch , prott und willpratt , Deß hetten sy do vollen rat .
Puhurdiren und ritterspil , Deß ward getriben da gar vil .
Dem preuttegam was peraitt Und den preutten gantz klaid .
Di hochzeit was mit glantze Wol vier wochen gantze .
Di hochzeyt ward verre kunt : Ze Pariß , auff Pinpuntt , Ze Spangen und ze Arregun , Ze Portany und ze Montschalun , Ze Schotten̅ und zu Engeland Ward di hochzeit pekant .
Den varenden leutten ward so vil Gewandeß , silber ane zil : Da sy da schaiden solten , Als sy zelande wolten , Do ward gabe do gegeben , Solt ich hundert jar leben , So sach ich solcher gab nit .
Alle gab ist gar enwicht Di der kunig Artaus gab .
Pla aller gab ain urhab Was der Tyrlander Und Paldein der mare; Der reiche kunig von Spangen lant Hett ein gabreiche hant .
Sust schieden sy mit freuden dann; Da was frolich manig man .
Kunig Printzel und Paldein Wolten lenger alda sein : Ains jares wol ain viertal Si waren frolich und gail .
Dar nach ward urlaubes gegert .
Deß wurden sy unsanffte gewert .
Doch furen si von dannen Frolich mit ir mannen .
Da pelaib der von Tyrland , Nu von Galacia genant , Mit seiner lieben preutte .
Di werden lantlewte Dienten wol mit willen Im und frauwn Cirillen .
Formosa di raine Enplaib nit allaine .
Si und ir müterlein Musten pey ein ander sein In zwain kemenaten .
Da wurden sy wol peratten : Wenne in ains ward gedacht , Der wurden in wol viere pracht .
Der schuppen was vil und genug Di Kolkan auff der heutte trug : Der ward vil aldar getragen Und auff ain platten geslagen , Auff schilt und auff den helmhüt .
Si waren fur die slege gut , Kain schwert mocht sy geschneiden nicht , Armst , pogen warn da wider enwicht : Si waren als der adamas Herte und liecht als ain glas .
Do der harnasch was perait , Deß ward der kunig gar gemait .
Er hieß es schone vassen Mit guldeinen gassen , Dy giengen pey den orten .
Mit wolgeworchten porten Das harnasch ward so reiche , Es trug wol pilleiche Ain kunig und nieman ander an : Also wol was es getan .
In den selben zeytten Sach man ein reytten Reiche potten uber velt .
Ire roß giengen wol enzelt .
Si waren von den scheffen komen̅ .
Do das der kunig hette vernomen̅ , Er enpfieng sy vil schone .
Da nigen sy im zu lane : ' Vernym unser potschafft , Werder kunig tugenthafft Von Galacide genant : Uns hat her zu dir gesant Der edel Jechonia , Ain kunig von Assiria .
Ainen hoff hatt er gesprochen Recht uber acht wochen , Dar komend fursten manigerlay .
Da wirt ain reicher turnay .
Wer den frauwen dienen wil , Der vindet reiches ritterspil .
Wer den preyß will pejagen , Der soll den hoff nit verdagen : Er gewinnet do vil reichen solt , Roß , silber und gold .
Dannoch di abentewr hatt Ain gar wunderliche dat : Er hat das aller schonste weib Der ye ward schwanger frauwen leib .
Di ist in dem lande Auff gesatzt zu pfande : Wer dem helde gesiget an , Der füret di frauwen mit im dan , Er gewynne dan sein holde Mit silber und mit golde Oder sust mit aigenschafft .
Der kunig ist so manhafft Das in niemand mag pestan , Du tuest dann es , vil werder man .
Wir sein auch furpaß gesant Zu anderen fursten in das lant , Di alle dar sind geladen Auff ir gewin oder auff ir schaden .
' Er patt sy das sy essen ee; Si liessen sich nit pitten me .
Darnach ritten sy zehant , Als sy waren ausgesant .
Der potschafft ward der kunig fro .
Sein mut der stund nach freuden ho .
Er sprach ' wir sullen varen dar .
' Do deß Cirilla ward gewar , Do sach er di rainen Claglichen wainen .
Si sprach ' ir vil lieber man , Was hab ich laydes euch getan , Das ir so schir welt von mir ?
Herre Got , ich klage dir Das ich ye ward geporen .
Ich hab den vatter mein verloren , So verleuß ich , herre , laider dich; Herre , so verleusest du mich : Verst du von mir , das muß ich jehen Das wir uns nymer mer gesehen .
Nu we mir diser märe !
Ich pin ains kindes schwäre : Deß stirb ich , das waiß ich wol .
Mein hertz ist alles jamer vol .
Herre , ich kom von dir nicht : Ich var mit dir , wie mir geschicht .
' Do gedacht der Tyrer An di laidigen mär Wie im dy schone Lucina , Di suß und di fina , Auff deß mers wag verdarb Und des kindes tod starb .
Er sprach zu ir ' du liebes weib , Mein trost , mein hort , mein susser leib , Du solt mir des gunnen wol Das ich wird und ere hol .
Gar ubel mir gezeme Ob ich nicht dar käme Da man der frauwen preyß Verdienen̅ soll mit hoher weiß .
Da wirt mein name geeret Und dein lob gemeret .
Ich date geleich ainem zagen , Solte ich das voreis verdagen : So sprache der von Syria " Appolonius ?
von Galacia ?
Wie ligt das ?
was ist der , Das er nit komen ist alher ?
Er hatt gevorcht mich pey namen .
" Solt ich mich , frauwe , deß nit schamen ?
Du solt peleyben , ich soll varen : Got musse dich pewaren !
Hilffet mir Got , so kum ich schier , Deß gib ich mein trewe dir .
' Dye frauwe ließ iren streyt .
Ye doch vil grosse jamerzeit Hette sy in irem hertzen Mit kumer und mit schmertzen .
Hundert ritter wol gemait Wurden mit im auß außperait , Wol perichtet zu der tyost : Si furten mit reiche kost .
Formosa di gute Mit trauriklichem müte Sach man si trauriklichen klagen .
Ain sper hieß sy her tragen , Das was hurnein alles gar , Schwartz als ain kol gevar .
Es was Achirons ee gewesen , Das hore ich di pucher lesen .
' Es ist so umb das sper getan : Da enmag nicht vor pestan : Wie herte der halsperg sey , Es sneyt sy hin als ain pley .
Das sper haisset Susan .
Es hat der pose Kolkan Schaden vil da mit getan .
' Der weyssage Albedacus Ging fur in und sprach alsuß : ' Dein rayse wirt da vil güt , Du pist vor schanden wol behüt , Du gewinnest lob und ere .
Das arnest du dann sere An der widerkere .
So widerfert dir unhail Und arbait ain michel dail In grossem ellende; Doch nympt es ein ende .
' Do sprach der kunig herre ' Sanfftes leben und ere Mugen nicht pey ain ander wesen .
Das hör ich in den pücheren lesen : Wer nach eren streben wil , Der muß understunden vil Ungevertes leyden .
Wer auff waichen seiden Sich will strecken zu aller stund , Der wirt faul als ain hunt Und müß ain weibhüter sein Als ain polsterhundelein .
Ainen frummen man zimpt wol Das er turnay suchen soll .
' Sy nammen urlaub auff den see , Das schaiden det in paiden we .
Sein harnasch und das gute sper , Schilt , helm , bogen , das nam er her .
Da mit fur er wol pehüt .
Der wint ward ze wunsche güt .
Si furen hin an ungemach , Untz das der morner sach Gerundam di guten stat .
Der kunig in da zu lenden pat .
Das geschach .
sy giengen abe Von dem scheff auff dy habe .
Da enpfieng man wol di geste .
Man weyset sy in dy feste .
Do fragten sy der märe Wer der herre ware .
Do sy di warhait westen Von den werden gesten - Appolonio von Tyrland , Von Galaciten nu genant , Der kunig zu Anthiochia - , Da wurden di von Gerunda Frolich und freuden vol .
Si enpfiengen in mit eren wol .
Das det auch Jechonias , Der kunig in dem lande was , Der in dar hette geladen In sein lant auff seinen schaden .
Das det sein grosse hochvart , Von der er seyt gevellet wart .
In dauchte im mochte nieman In der welt gesigenan .
Tropischeranm ubermut Der ward nie noch nymmer güt .
An dem andern tage frü Graiff di ritterschafft dar zu .
Fur di stat auff das veld Slug Appolonius sein gezelt .
An pegunden schauwen Ritter und frauwen .
Alle di es sahen , Pey trewen si das jahen Das ain so reyches gezelt Nie wurde pracht auff das veld .
Di jungen cavaliren Sach man da puhurdiren , Ritterlichen stechen , Grosse sper zeprechen .
Diser viel , der gesaß Der das sper rechte maß Das starcke sper an dem helm .
Di roß triben auf di melm : Dise waygeten , ene kurren , Di dort mit den fussen schurren , Dise roß hie sprungen .
Eya , wie si drungen !
Da ward maniger abe gevalt .
Es prastlate als ain grosser walt Den der wint nider wät Und di pawme zedrät .
Nu mercket rechte was ich sage : Di freud werte drey tag Mit ritteren und mit dienstman .
Dar nach huben es di fursten an .
Der kunig von Assiria , Der hochvertige Jechonia , Ward zu der tyest wol berait .
Deß was der Tyrlander gemait .
Das pfand ward alldar pracht , Als sein ee ward gedacht , Das aller mynniklichist weib : Stoltz , schön was ir leib .
Als ich ee gesprochen han : Gesiget er dem kunig an , So fürt er di frauwen hin; Geviel disem dann der gewinn , So must er im sein undertan Als sein aigen dienstman .
Der ward purgelschafft gesatzt .
Appolonius ward gevast Mit reicher coverteure .
Er sprach ' dise abenteure Wirt von mir noch entrant , Es muß darumb auf geen Tyrlant Und alles das ich ye gewan .
Das diser torötter man Sein weib so vaile machet , Er wirt von mir geswachet Noch heut , und will mir helffen Got : Ich einentrenck im ein disen spot .
' Jechonias kam gerant .
Er furt ein sper in der hant .
Er rant , als er wär wilde .
Es stund auff seinem schilde Di sunne und der man .
So furt er valsches an Appolonius di sirenen dar .
Sein nam manig frauwe war .
Si namen ungefuge sper .
Si rantten auff ainander her , Das di sper auff sprungen Und in den luft auff drungen .
Si namen di widerkere Und ranten also sere : Den rossen auff di püge Der stoß ward ungefuge , Das in di puege furen auß Und sassen hinden auf den stauß .
Nach der ungefugen schicht Komen sy auß satlen nicht .
Man pracht in andere roß dar , Di waren gut und wol gevar .
Da sprungen si auff als di kint .
Si slugen hin durch den wint : In was paiden zoren .
Das sper von dem horen Pat im Appolonius geben .
Das galt Jechonias leben .
Den rossen was vil wol gegurt .
Si rantten auff den puhurt .
Appolonius naigte das sper .
Jechonias rantte dort her Mit zorne und mit grymmen .
Ungefuge was sein styme .
In dauchte er hiet wol gerant .
Do traff in der von Tyrland Mitten auff den helmhüt .
Das sper im durch das hirn wüt Und durch den helm als durch ain stro .
' Marmella ward unfro , Des toten Jechonias weib .
Si quelte iren schonen leib , Als es frauwen wol an stat , Wenn es in also ergat .
Tröpischer übermüt der ist gesigen , Hochvart must dar nider ligen .
Ubermüt , nu we dir ward !
Pfuy dich , verfluchte hochvart !
Du stinckest in di helle , Und der teufel ist dein geselle .
Appolonius hat gesiget .
Jechonias dot da liget , Gevellet auff di erden .
Do sprach er zu der werden : ' Fraw schone , ir seyt mein pfant Und Assiria das lant .
Das hab ich nu alles erstritten Und ritterlich dar umb geritten Mit leybes not als ain helt .
' Si sprach ' herre , was ir weld , Das düt mit mir , vil werder man , Und secht ewr tugent an .
Pedencket mich vil traurig weib , Seint das mein man seinen leib Von ubermüt hat verloren .
Hoher kunig wol geporen , Man gihet so vil tugent dir : Herre , tu dein tugent an mir , Als lib dir die liebste sey Do du ye gelagest pey : Ich waiß doch wol , vil liber herr mein , Das dir frauwen lieb sein .
' Do sprach der Tyrlander ' Frauwe , ewr schwer Sint mir pey namen lait .
Das gelaubet mir auff mein ait .
Salig weib , gehabt euch wol : Was ich euch eren tuen sol , Das tuen ich mit treuwen .
Vergesset ewr reuwen !
Ich wil euch sein ergetzen schir , Ob das leben peleybet mir .
' Deß naig im di susse Nider auff di fusse .
Den doten hieß er pegraben Und di klager wol gehaben; Di heren von Assiria Waren alle sampt da : Si gaben leut und lant In deß werden kuniges hant .
Es was mit im komen dar In seiner ritterlichen schar Ain graff , der hieß Palmer .
Er was edel und her , Jungk und reich , Er lebt fursteleich Paide spat und frü : Des mocht er geniessen nu .
Appolonius der sande Naeh den heren von dem lande .
Er hett mit in ainen rat : ' Das reich in meiner hant stat , Seit das Jechonias , Der ee ewr herre was , Von mir ward geletzet .
Dar umb hab ich gesetzet Paide haut und har .
' Di heren sprachen ' das ist war .
' - ' Ich wil euch ainen kunig geben , Mit dem sult ir mit zuchten leben .
Er ist ain junger furst her : Der edel graff Palmer .
Er ist zuchtig und gut , Ir seyt mit im vil wol behüt .
So hilf ich im weß ich mag , Di weil ich leb ainen tag .
' Di heren wurden wol gemüt .
Si sprachen ' alles unser gut Sol mit im sein verzert , Seyt das uns Got hat in beschert .
' Si schwuren im gemaine .
Marmella di raine Ward ze weib im geben .
Salig ward ir paider leben .
Appolonio gedacht ward Wider an die haymfardt .
Di scheff wuren wol berait : Kost vil dar ein gelait , Das ich sprache zware Ein vollen zu ainem jare .
Das riet der alte weyssage .
Er hett jamerliche klage , Er laid kumer und not , Er vorchte er lag dot .
Da mitte schuff der greyse Das michel mer speyse In das seheff ward gelan , Da man sust hette gethan .
Es kam doch seyt zegrossen frumen , Als hernach wirt vernomen̅ .
Hie fur der kunig her .
Der edel kunig Palmer Pelaib im furpas undertan , Als er ee was sein man .
Dy segel zoch man schir auf .
Snelle ward des scheffes lauf .
Si begunden vast gahen Do si ain perg sahen , Der was weit und hoch .
Der morner dar gegen zoch .
Da sy dar zw chömen , Dy ancheren sy da nammen Und hefften ire scheff an .
Vor dem perg was ein plan Und ain grosse hayde .
Da was schon augenwayde : Sy sahen chalte prunn Entspringen gegen der sunn Und snele wasser fliessen , Durch den anger diessen .
Appolonius der weygant Fur mit zullen an das lant Und dar nach dy herren gar Dy mit im komen waren dar .
Da stuend ein herlicher wald , Der hett pawm manigvalt .
Mit plumen was der wald reich .
Yeder man ergieng sich : Diser her und ener dar , Nyemand nam des anderen war .
Merckt recht was ich sag : Es waren vierzehen tag Das ditz ritterleiche her Nie was komen von dem mer , Da von tet daß panichensub wol .
Der wald was schoner plumen vol .
Ich sage recht , als es geschach : Appolonius ainen vogel sach , Der was liecht und klar .
Sein vederen warn goltvar , Grun , gel , rot , pla , weyß .
Di nature hett iren fleyß Mit so schoner wirdiehait An den vogel gelait : Wann er sich an dem flug schwang , Sein gevider an ainander klang Recht als dy habichschellen Di wider ainander hellen .
Deß vogels stymme was nicht groß , Doch gar susse was sein doß .
Er was michel als ain han .
Sein flug stund im wol an .
Im was auch in den wald gach .
Appolonius gieng im nach In ainer kurtzen weyl Wol ain grosse meil .
Der vogel schwang sich in den tan Und floch von dem werden man , Das er sein nymer ensach .
Da von ward im ungemach .
Solt es sein an seiner küre , Er hiet nit geessen da füre Das er den vogel solte sehen .
Als man in syder horte jehen .
Do er den vogel hette verloren , Da enweste der helt wolgeporen Wa er in dem walde was; Langk , schon was das graß : Steig nach pfad er vant .
Der werde kunig von Tyrland Was aldar komen aine .
Do gedacht der vil raine ' Herre Got , wo pin ich nu ?
Sende mir deinen engel zu , Der mich pringe wider dar Zu meinen leutten an das var !
' Do er di rede sprach , Ain grosses wetter er sach Und ungefugen winde , Di pliesen also geschwinde Das sich di pawm zerretten Und ir este flérten .
Ir sewsen was unmassen groß , Si deten manigen widerstoß .
Doner und plicke Di wurden also dicke Das ainer auff den anderen viel .
Der morner loste den kiel Und must auff das mer varen , Ob er das leben wolte pewaren .
Als ich die warhait hab vernomen̅ , Si waren gar ze scheffe komen̅ : An der kunig raine Muste da peleyben allaine .
Das weter nam ain ende .
Do gie der ellende In dem wald her und dar .
Zelest kam er an das var , [Do er di rede sprach Ain grosses wetter er sach] Do das scheff gestanden was; Er sach wol das grune gras Zedreten was und zedent : Aller erst sich der kunig sent .
Er sprach ' der hohe himelgot , Der engel kunig Sabaoth !
Wie soll mir armen man geschehen ?
Nu muß ich von schulden jehen Das ich dich erzurnet hab .
Wa soll ich ellender knab Hin komen oder war ?
Ich pin aller freuden par .
Ich muß des warlichen jehen : Mir was michel paß geschehen Das ich pey Pentapolin Verloß alle die habe mein : Da was ich pey leutten .
Nu enkan ich nicht pedeutten Wie sich enden sull mein nott , Es tu dan der grymme tod , Der hunger oder wilde tier .
Das sy es nue wolten enden schier !
Es wer mein will und mein mütt .
Zu weu ist mein leben gut ?
Was hilffet mir nu Syria , Galacides und Anthiochia , Penthapolin und Tyrland , Di solten warten meiner hant ?
Was mugen mir di lant frumen̅ ?
Noch hab ich schaden mer genomen̅ An den werden recken , Di frummen und di kecken , Di hie sint versuncken Und mit dem scheffe ertruncken .
Wärlich das düt mir we , Und verklag sy nummer me .
Wär ich doch ritterleich erslagen !
Das wolt ich nummer geklagen .
Ey Lucina , frauwe mein !
Du dete mir dein hilffe schein Da ich auch verdorben was : Du halfest mir das ich genaß .
Ich han es , fraw , verdienet an dir : Dy schuld wil ich geben mir .
Hiet ich dich zu Pentapolin Pey deinem vatter haissen sein , So mochtest du noch , frauwe , leben .
Got der sol mir nicht vergeben Das ich dich so schire verchoß Dar nach das ich dich verloß , Und das ich nam ainander weib : Das arnet nu mein schwacher leib .
' Klage gie da wider klage .
Es wurd gar ain lange sage , Solt ich es alles schreiben : Da von wil ich lassen peleyben .
Er gie wider in den tan Als ain weysloser man , Dem alle freud geprach .
Ain hohen perg er vor im sach , Der lag vor dem walde .
Do eylte er gar palde .
Der perg was michel und groß .
Ain schones wasser da floß , Das was suss und gut .
Der kunig durch das wasser wüt .
Deß wasser grieß was raine : Gar edels gestaine Floß dar inne als der sandt .
Deß claubte der von Tyrland In seinem hemdes geren .
Er gedachte nach den eren : Ob es ymer geschach Das man in pey den leutten sach , So ließ er sy schone Setzen in ain krone .
Ain kraft er von denn stainen vie .
Do sach er das gegen im gie Ain tier , das was herleich : Sein varbe di was wunderleich .
Senftleich was sein gangk .
Es was wol ains speres langk .
Sein haut was grun als der chle , Sein pauch weiß als der schne .
Stumpfat was im der munt Und murrat als ain vogelhunt .
Mer dan tausentlayvar Was das tier her und dar .
Sein haupt trug es schon enpar , Auff seinem hirne da vor Ain krone von ir selber art : So schone nie gemachet ward Von goltschmides henden̅ .
Do gedauchte den ellenden So schone creature War nicht ungehewre .
Doch vorcht er es ain tail .
Er sprach ' ungeluck und unhail Hatt sich hie gesellet : Das tier mich yetzund vellet Und dotet mich an alle wer .
Ich wolte yetzund ain gantzes her Lieber aine an reytten Dann mit den tyre streitten .
Ey , hiet ich mein edel schwert !
Das war mir tausent marck wert .
Nu hab ich laider nicht mer Da ich das tier mit peste Dan ain schaidmesserlein; Nu wol dar , es muß sein !
' Er satzte sich ze kampfe dar .
Das tier nam des heren war .
Es hett all solche gepär Als es frewnt war .
Es kroch zu dem werden Mit dem pauch auf der erden : Es spilte als ain hundelein .
' Herre Got , was mag ditz sein ?
' Sprach der helt .
' es get hie pey Recht als es frewnt sey .
Ich wil warten und sehen Was an mir welle geschehen .
' Er einstieß das messer ein wider .
Das tier legt sich vor im nider , Sein haupt auff seine fusse .
Sein gesmach was so susse Das er da von ain kraft gewan .
Do gedachte der werde man ' Leichte will sich Got erparmen Uber mich vil armen .
' Ain küneß hertz er gevieng .
Das dier vor im enweg gieng Und det im mit dem haupte kunt Das er im volgte an der stund .
Er det es und gieng im nach .
Auff den perg was im gach .
Es kam an ainen schonen plan , Der was grun und wolgetan .
Es schre sein stymme , di was gros , Das es in dem walde doß .
Den ruff det es dreystund .
Da mit det es den tiren kunt Das si komen zu im dar .
Pey ainer weyle kam ain schar Von maniger hande wilde Zu im auff das gevilde : Liebarten , leuwen , panthier , Ainhüren , wisen komen schir .
Wilde peren und eberschwein , Helffan und kamelein Drungen alle sampt zu .
Di lange nacht all untz frü Auff den mitten morgen Der herre was mit sorgen .
Da er dy tire hette gesehen , Er sprach ' was sol mir geschehen ?
Hie ist so maniger hande tier : Si haben ain klaines mal an mir .
' Er stund in kumerlicher not : Er wante leyden den tod .
Das erste tier naigte sich Und kroch ainem hunde geleich Zu dem ellenden man , Als es ee het getan .
Es naig im , als er sagte sider .
Die tier nidervielen alle nider Fur in auff di erden Und nigen dem vil werden .
Nu mercket michel wunder : Das ditz wilde kunder Vor im was worden still , Das was Gottes will , Der wunders vil gewurchen mag .
Si waren pey im ainen tag Und schurren im ainen prunnen , Gerichte gegen der sunnen .
Si gruben im dannoch In den perg ain weytes loch , Dar inn der ausserwelte degen Herbergte fur den regen .
Si giengen von im alle Mit lieplichem schalle , Das er wol merckte und sach Das sy im daten kain ungemach .
Uber ain weyle , di was kurtz , Prachte das schone tier ain wurtz Getragen in seinem munde .
Das tier im zaigen kunde Das er nider saß Und der wurtzen aß .
Zu dem munde er sy pat .
Er aß der wurtzen , deß was im not , Wan es was der dritte tag Das er speyse nie pflag .
Do er der wurtzen ain dail genam , Zu seiner kraft er wider kam Recht zu geleicher weiß Als er der pesten speyß Hiete geessen di ye ward : So edel krafft hiet si von art .
Der prunne der da pey floß , Des krafft was , unmassen groß : Wann er geass und sein getranck , So ward er ringe und swanck .
Es ließ im kainen smertzen An leib noch an hertzen .
Das messer kam im wol zestaten : Er schnaid reyser zu dem schaten; Er schnaid von ainem holtze Den pogen zu dem poltze , Den sennwete er gar vaste Mit lindenem paste : Wisset das ich nit lenge .
Er hett sein fewrzeug Pey im an der gurtel sein In ainem schonen taschelein : Das halff dem degen pald , Wan der winter der ward kalt .
Er hett purg und reiche lant , Doch was da schmal sein gewant .
Er hett nicht mer zu der zeyt Dann ainen rock und ain curseyt .
Er schoß vogelein , di er priet , ( Als in Got ir beriet , Er ließ dar naher seusen ) Und schnitzte veste reusen : Da vieng er visch inne genug ( Er was zu solcher weyse klug ) , Di aß er gepraten .
In dauchte er war peratten .
Das edel tier pracht im hin zue Paide spat und fru Hasen , hinden , reher genug , Das er sich gar wol petrug .
Di zeyt er allsuß vertraib .
Was im der speyse uber plaib , Das gab er den fuchsen , Den wolfen und den luchsen .
Di waren im den tag pey : Er ward auch von in sorgen frey .
Sein kemnate was da hol : Er hett sein gewonet wol .
Sein kunigleiches pette was Laub , kle , blumen und graß .
Er war ymmer da peliben Und di zeit also vertriben , Wan er sich sein hett verbegen .
Doch ward der hochgeporen degen Von des hohen Gottes trost Kurtzlich darnach erlost .
Er was doch da , das ist war .
Vier wochen und ain jar .
Doch wante er das versuncken Das scheff war unertruncken .
Aller erst wil ich euch verjehen Wie den leutten sey geschehen .
Achirones sun kam dar Und nam des reichen scheff war .
Harte schier er das bekant Das Appolonius von Tyrland Ware in der scheffart .
' Es wurt lenger nit gespart , Du giltest mir den vatter mein ' Sprach der starcke Flegedein .
Das sturmwetter macht er groß .
Starcke pfeyle er zu im schoß .
War der schilt nicht gewesen , Ir war kainer nie genesen .
Er rante zu im auff dem mere .
Das harnasch hetten sy zewere , Das sper , den pogen und das swert : Das was an in tausent marck wert .
Si schussen und stachen , Ir laid si an in rachen : Er endorste nyndert zu in komen , Das mocht im an dem leben frummen .
Er was dar an nicht petrogen : Er kante wol seins vater pogen , Sein geschos , sein pfeil .
Mer dan drey hundert meil Traib er sy in das rote mer .
Da peliben sy an alle wer : Ir scheff enmochte nit furpaß .
Das ließ Flegedein ane haß .
Si peliben in dem sleyme Pehaft als in dem leyme .
Si musten allda peleyben .
Kain wint mochte getreyben Das scheff her oder dar .
Da wurden sy aller freuden par .
Sy lagen da di jarzeyt , Als ich hab gesagt seyt , Di Appolonius dort was .
Der dritte man im kam genoß .
Albedacus hette sich ernert : ( Da di speyse was gezert , Di roß assen si dar zu ) Paide spat und fru Sein not er Got clagte .
Ains morgens da es dagte , Da für Proserpina Und mit ir fraw Alkmeina , Deß windes göttynnen , Und Venus di mynne .
Mit in her fur Jupiter Und pey im ain grosses her .
Si furten nebeldunst .
Albedacus mit seiner kunst Zwang sy das sy pliben da , Und das di fraw Proserpina Und Jupiter mit seinem her In huben auß dem Kleben mer .
Do sy komen auff den fluß Und in des rechten meres dus , Do ließ er di gotter varen : ' Morner , du solt pewaren : Nym di rechten lere Und tu widerkere Zu dem perg an den plan Da wir vert den werden man Durch not musten lassen .
Das wetter sey verwassen Das uns so verre von im traib , Und er da allaine pelaib !
Ey , in wolcher not er schwebet Und wie kumerlich er lebet Yetzund mer dan ain jar !
' Di nacht was liecht und klar .
Der maister an dem sterne sach Das im groß ungemach Des tages solte wider faren : Da chunde er sich nicht vor pewaren .
Si sahen dort den schonen walt .
Ir freude di ward manigvalt; An allaine der weyssage Der hett jamerleiche klage .
Do der tag auff geprach , Appolonius dort varen sach Seinen schilt und sein panyr .
Das hette er pekant schir Und sprach dar under : ' Ditz ist ain grosses wunder : Wa das scheff sey gewesen , Gelobet seystu , her , in deinem czesen̅ !
' Er von hertzen frolich : Zwar das war wol pilleich .
Er gie zu in in den pergk abe Zu dem mer an di hab Und wolt sey enphahen .
Di mornere in sahen : ' Nu gebt uns das pettenprot !
Der kunig lebt und ist nit dot .
' Di ancheren wurffen si zu hant .
Si furen drate an das lant , Di da noch lebentig waren , Und enpfiengen wol den klaren .
Da enpfieng er sy wol hin wider : ' Wa seyt ir gewesen̅ syder ?
Und wie hab ich euch verloren ?
' Si sprachen ' kunig wolgeporen , Wir sein nyendert gefaren , Do kam Achirones paren Und det uns mit schussen we Und traib uns in der Kleberse .
Doner und plicke Vielen auff uns dicke .
Ware dein pogen nit gewesen , Wir mochten nie sein genesen .
' Da horte der gehewre Gar di abenteure Wie sy von dannen waren komen .
Do er di rede hett vernomen̅ : ' Habt ir mein harnasch aber noch ?
' - ' Ja , lieber herre; wisset doch , Der pfeil haben wir verschossen vil .
' - ' Das ist alles das ich wil .
Sein soll werden gut ratt , Seyt das euch Got gesant hatt .
' Si waren mager und kranck , Wann dy speyse und das getranck Was in klain gnug gegeben , Das sy kawm mochten leben .
Er gie nach der wurtz sa Und gab seinen leutten da .
Da von wurden si so starck Das in den painen ir marcks1 Crafft von der wurtz gewan .
Si giengen mit im in den dan Zu seiner kemnatten .
Di was wol beratten Mit lawb und mit grünem kle .
Dannoch zaigt er in me Den herlichen prunnen̅ Der floß gegen der sunnen̅ .
Deß truncken di vil krancken .
Si pegunden Gote dancken , Wann das wasser gab in krafft , Und wurden alle manhafft .
Er sagte in di mare Wie ain tier da were Das sein syder hette gepflegen Von des werden Gottes segen .
' Es ist herlich und zyer .
Mer dann tausent wilde tyer Sind dem selben undertan .
Das ich mein leben heutte han , Das ist des selben tyeres solt .
Es ist mir gantzlichen holt .
Di guten wurtz gab es mir .
Es schuff das manig wildes tyer Ist worden mir gehorsam Pey mir als ain huntel zam .
' Der weissage Albedacus Gedacht in seinem hertzen suß : ' Ain tier haisset Milgot : Di tyr laistent sein gepot , Sy sein klain oder groß .
Kain tyer ward nie sein genoß .
Hiette ich des tyeres hertzen , So verchte ich kainen smertzen .
' Er hub sich vil palde Haymlich zu dem walde , Ob er das tyer funde .
Ain kunst er wol kunde Da er di tyer twangk , Es was starck oder kranck .
Den wurm vant er an der stund , Der spilte gegen im als ain hunt .
Do ward Albedacus gar fro .
Ain prieff schraib er do , Den pandt er im umb das haupt .
Da mit das tyr was peraupt , Milgot , aller seiner kraft .
Das det des greysen maisterschafft .
Es fiel an di seytten Und lag an der leytten : Es enmochte sich nit geruren , Haupt noch fuß gefuren , Wan im was sein kraft entsigen .
Er ließ das tier also ligen .
Zu dem scheff gie er zu hant : Ain scharffes messer er da vant , Das was michel und langk .
Von den leutten er sich schwangk Und eylte gegen dem walde .
Nach volgte im gar palde Appolonius der degen .
' Weß wil der alte man pflegen ?
' Gedachte er in seinen synnen ' Deß muß ich werden innen .
' Albedaco dem was vil gach : Appolonius gieng im nach : Da er zu dem wurm kam , Das messer er her für nam .
Do das tier das ersach , Es vorchte grossen ungemach Und schre mit grosser stymme Mit zoren und mit grymme .
Es det mit der stymme kunt , Ob yemandt war da zu der stunt Der im ze hilffe kame Und es von clen punden name .
Appolonius der erschrack , Er gelebte nie so laiden tag .
Do er den wurm̅ so ligen sach , Mit zoren er zu dem maister sprach : ' Ir rechter mordere !
Was pedewtent dise mare ?
' Albedacus der sprach alldo ' Herre , du solt wesen fro : Ich wil dir ain klainat geben .
Wiltu hundert jar leben , Jungk an allen smertzen ?
So iss des tyeres hertzen Also groß als ain halbes ay , Es hatt tugent manigerlai : Du wirdest starck und gesundt Und wolgemut zu aller stundt .
' Appolonius sprach zu hant ' Welches ist ditz starcke lant Das ditz tier gepunden hatt ?
Das sage mir , das ist nit ratt .
' - ' Herre , das ist dise geschrifft , Di uberwindet alle gift .
Das tier haisset Milgot .
Alle tier nach seinem gepott Mussen leben und wesen , Mit im sterben und genesen : Es ist kunig uber alle tier .
Herre , du solt helffen mir Das wir sein hertz gewynnen : So wirstu wol innen Das dein kraft wirt so groß Das nyendert lebt dein genoß .
' Er sprach ' solt ich es slahen dot ?
Ich wolt ee leyden solche not Das es mir gieng an das leben , Nu hat es mir den leib gegeben : Ich ware nummer genesen , Wär das tier nit gewesen̅ .
' Das tier sach den kunig an , Sam es spräch ' werder man , Löse mir des todes pandt !
' Appolonius zehant Nam im den brieff ab , Albedacus der alte knab Floch von dannen drate; Doch was es im zespate , Wann di tier waren komen , Di den ruff hetten vernommen .
Si lieffen an den alten man Und furten in in ainen walt dann , Das er sein geren hiet enporen .
Albedacus ward da verloren , Das ich nit waiß war er kam .
Appolonius urlaub nam Von dem tiere wolgemüt : Im naig schone der kunig güt .
Mit henden und mit fussen Da winkt es dem vil sussen Das er ain wevle pelib da .
Das tier lieff von dem heren sa .
Es prachte im der wurtzen gnug , Das er sy von dannen kam getrug .
Es gie mit im untz an das mer .
Di ritter liffen zu der were , Da sy titz tier sahen Und in pegunde nahen .
Es nam urlaub ane schaden .
Appolonius was geladen Mit ainer grossen purden .
Da sy deß innen wurden , Si furen im engegen Und enpfingen in mit gesegen , Das scheff sy in den wag triben , Albedacus was da peliben; Doch fur er von dannen Fro mit seinen mannen .
Deß prunnen holten sy genug Und ir fässel gar gefult .
Der wurtzen assen sy dar zu Paide spat und fru .
Si gewunnen von ir hohe kraft , Das sy wurden liephaft .
In was allen ande Wyder haym gegen lande .
Si waren komen an ir macht Und furen tag und nacht Vier wochen nahen , Untz sy Galaciam sahen .
Si furen fro an das landt .
Ain knappe kam zu in gerandt Und sagte im pose märe : Das Cirilla tot wäre .
Man wante auch er war dot .
' In dem lande ist solche nott Von wainen und von jamer klagensub , Ich möcht es halbes kam gesagen .
Seyt ich dich , herre , hab gesehen , So mag mir vil wol geschehen .
Ich wil von dir hynnen Da pettenprot gewynnen .
' - ' Lebt aber noch das kindelein ?
Als lieb als dir dein trewe sein !
' - ' Ja , herre , auff meynen aid : Es ist ain knäbelein gemait , ' Schiere komen märe Das der kunig komen ware .
Da wurden fro gemayne Paide groß und klaine .
Er ward frolichen enphangen .
Do sach man im di wangen Mit zaheren uberfliessen .
Wainen und riessensub Hort er in di veste Di mynniklichen geste .
Formosam di kunigein Sach er da vil traurig sein .
Er klagte auch vil klagleiche , Das arm und reiche Mit im musten wainen Und inn traurikait erschainen .
Was halff das ?
sy im was dot .
Er wart freuden genot : Der achtet er vil klaine dach .
Deß jamers purd und ir jochs Prechte im laydes schmertzen Mit jamer zu dem hertzen .
Das kint wurd für in getragen .
Do hub sich wainen und klagen Offenbar und stille .
' Ey susse Cirille !
Nu muß ich ymmer traurig sein Durch di werden treuwe dein .
Du sagtte mir di warhait , Da ich zelest von dir raidt .
Ich gesahe dich nummer me .
Waffen hewt !
und ymer we Der verfluchten rayse !
Ey du klainer wayse !
' Sprach er zu dem kindelein ' Du hast di lieben muter dein Ze fru pey namen verloren .
Cirilla , fraw wolgeporen , Ich muß dich furpaß ymer klagen , Di weil und ich das leben mag tragen .
Das kind was genennet , Das man es noch heut erkennet : Es ward Ermogines genant .
Er gab im das gute lant .
Sirinus der mere Ward sein pflegere : Er zoch es auch vil schone .
Do raid er gegen Warcilone Der kunig Appolonius Zu seinen leutten sprach suß : ' Ich will den milten Paldein Und Printzel den sun sein Schauwen , wie sy sich gehaben .
' Do rietten im di werden knaben , Wan es was nahent da pey , Kam ubertagwaide drey .
Da er zu Warcilone kam , Laidige mär er vernam : Der kunig Paldein was dot .
Das was ain ander jamernot .
Doch must er di klage lan , Wann es het Got gethan , Der uns gibt des leybes zil Und fastet uns , wie lang er wil .
Poten wurden auß gesandt Her und dar in die lant Nach den heren .
der ward vil .
Sich hub ain schones ritterspil , Tavelrünnen , turnay , Sust kurtzweyl manigerlay .
Das det er alles umb das Das Appolonius dester paß Der traurikait vergesse Und freuden sich vermesse .
Dar nach wolt er reytten Wider haym gen Galaciten .
Printzel rayt mit im alldar .
Si peliben da nahent ain jar .
Paide freud und ungemach Den heren paiden da geschach .
In den selben zeytten Sach man zu reytten Poten herleich perait .
Es was kosper ir klaid , Reich was ir gezeuge , Und das ich nicht leuge , Wer sein zu kauffe hette gert , Es war tausent march wert .
Der poten waren viere .
Nach den ritten schiere Vier und zwaintzig sawmere .
Zwelff sawmere Triben si an der purge pergk; Auff yetlichem sawmer ain twergk .
Di waren wol an gelaitt : Ain rotter samat was ir klaid .
Der kunig gieng im engegen .
Si nigen dar nach seinen segen .
Da enpfieng er sy mit eren .
' Dein lob soll sich meren ' Antwurten sy im zehant .
' Appolonius von Tyrlandt , Kunig von Galacia , Erkempfet hastu Syria , Kunig zu Penthapolin , Anthiochia di ist dein !
Es lebet yetzund tewrer nicht , Wirdikait hatt zu dir pflicht .
Dich grusset , hoher kunig klar , Mein her , kunig Balthasar , In Armenia ain voget .
Wir sein her zu dir gezogt : Er suchet deine wirdikait , Der ist im vil von dir gesait : Du seyst der teuwrist der nu lebe .
Er pitt dich , herre , umb ain gabe , Der hatt er , herre , an dich gegert , Er will ir sein von dir gewert : Armenia das gute lant Gibt er , herre , in dein hant .
Er ist dein dienäre , Piß sein gepietere .
Mercke recht was ich sag : Er hatt alle samßtag In dem lande zu sold Zwelff meul mit gold Herleich und wol geladen , An alle arbait und an schaden ( Ich rede es an alle schande ) , In dem selben lande Fisch , flaisch , wein und prot : Der wein ist weiß und rot .
Da ist aller gnaden vil : Es hatt der man da was er will .
Nu ist im nahent gesessen Ain purger hoch vermessen : Er ist ain reicher waruck .
Gehaissen ist er Abacuck Von der grossen Romaney .
So grosse storey Tuet er uns mit gewalt .
Sein hochvart ist manigvalt : Von Walthasare will er han Das er im sey undertan .
Nu will er lieber dienen dir .
Zu deiner hilffe stet sein gir .
Di klainat hat er dir gesant , Da mit neiget er deiner hant .
Zwelff sawme mit golde , Da mit wirt er dein holde .
Deß hatt er dannoch also vil : Was des dein hant geben wil , Deß hastu , herre , volle kraft .
Deiner werden ritterschaft Gib und leich nach deinem müt Was dich , herre , duncket güt , Und friste in vor dem waruck , Der do haisset Abacuck .
' Appolonius ane schande Nam di heren von dem lande .
Er sprach ' vil lieben heren mein , Nu düt mir ewr hilffe schein .
Das ich nu stille lage , So wurden wir alle trage .
Wir sullen raisen umb das landt , Seit uns mit priefen ist gesant Armenia das reiche .
Weraittet ew herleiche : Ich will euch geben reichen sold .
Secht ir di sawme ?
das ist gold : Des gib ich euch waß ir des weld .
' Do sprach manig werder helt ' Der rede sey wir gar gemait : Wir wellen geren sein perait .
' Deß frewte sich sein stoltzer müt .
Es daucht di poten auch vil güt Di das gold hetten pracht .
In ward wider haym gedacht , Und prachten die märe Das der Tyrlandere Kurtzlich wolte komen Paide zehilff und ze frumen̅ .
Kunig Walthasar was fro Und stalte sein gemüte ho .
Er sante schier ain widerpot : Deß hett der Wülger seinen spot .
Weytten do geruffet ward In di landt ain herfardt .
Do ward manig betschelyr Ze harnasch wol peraittet schir , Ritter und warun .
Vil manig stoltzer garczun Lieffen weytten in di lant : Den heren deten sy bekant Di hervart und den reichen solt , Paide silber und gold .
Des goldes ward gesandt dar , Do man sein rechte det war Das auff den kämelein lag , Sechtzig tzenten rechter wags1 .
Das dailte er herleiche : Si wurden alle reiche .
Er prachte an dem woldan Zwaintzig tausent werder man .
Si waren alle wol berait : Ir harnasch und ir wappenklaid Waren kospere .
Der werde Tyrlandere Freute sich der gesellschaft .
Kune und manhaft Was das volck alles gar .
Ir schilte sint liecht und klar .
Das land und die dar inne sint , Ermoginem , sein liebes kint , Enpfalich er Syrino .
Von danne hub er sich do .
Der kunig von Warcilone Fur mit im vil schone .
Zwaintzig kiel sind perait , Speyse genug dar an gelait .
Si furen hin mit schalle Und waren frolich alle .
Pusawmen und trumen̅ Hiessen sy da prumen̅ , Horen und schalmeyen̅ , Küffen , lottere schrein : Auff den scheffen was ain schal Das es in das lant hal .
Das weter und di winde Triben sy so geschwinde Di richte gegen Armenia .
Ain stat hieß Filadelfia , Da schifften die heren zu An ainem suntage fru .
Enphangen wurden sy gar wol : Daz lant wart allez fre&#x1E85;den vol .
Von speyse edle wirtschaft Gab man in nach ir kraft .
Was ir hertze gerte , Zehant man sy deß gewerte .
Deß landes kunig Balthasar Kam frolich zu dem heren dar .
Sein cepter und sein krone Legte er nider schone Fur Appolonius fusse : ' Werder man , püsse Deß landes not und die mein .
Landt und leut di sind dein , Und laß mich deinen diener sein !
' Appolonius sach yn an .
Susse lachen er pegan .
Er sprach ' du pist ain piderman .
Ditz land was deß vater dein , Es soll auch dein aigen sein .
Durch deine werde frumkait Will ich dir gerne sein perait , Und weß du hast an mich gert , Deß pistu alles gar gewert .
' Da prachte er di geste In manige schone veste .
Allenthalben in dem lande Zehant er poten sandte , Das yeder man wäre perait Wol nach seiner wirdikait .
Ze roß und ze fusse er gewan Zestreyt hundert tausent man .
Do gab im ze stewr Appolonius der gehewre Zwaintzig tausent ritter güt .
Er sprach ' nu hab hohen mut , Werder kunig Balthasar !
In kurtzer zeyt wirstu gewar Das er von uns wirt geschant , Und das sein leutt und sein land Wirt undertan unnser handt .
' Abacuk dem komen märe Das Balthaser im wäre Berait mit ainem grossen here .
Er stalte sich auch zu der were .
Wol zway hundert tausent man Pracht der Wulger an den plan .
Sich hub kumer und not .
Abacuk im widerpott v Dem kunig von Armenia .
Ain lant haisset Parichia , Deß was herre Balthasar .
Abacuk der rante dar Und verwuste das land so gar Mit raub und mit prande Das in dem guten lande Lutzel leudte waren peliben : Si waren alle gar vertriben .
Hie mit hub sich der streyt .
Das land was groß und weyt .
Auff den guten vesten Pehielten sy di pesten .
Appolonius und Walthasar Furen mit irem heren alldar .
Si komen in so nahent Das sy di veint sahent Auff ainem velde , das was weyt .
' Frid auß ' ward zehant geschreitv .
Si drungen auff ain ander her .
Ir schwert , ir schilt und ir sper Vaßten sy in ir hende .
Starck , kün und behende Was das klaine werde her .
Si satzten sich zu frecher wer .
Balthasar der milte Furt an seinem schilte ( Das was von gold , hort ich sagen ) Ain schwartzer stranck dar auff geslagen .
Sein vatter hett im geben , Da er nymer mochte leben .
Ainen sun hett Balthasar , Der drang her mit seiner schar .
Er was gehaissen Assur , Den veintten poser nachpawr .
Zwaintzig tausent was sein her , Wol beraytet zw ganczer wer .
Gegen im her drang Ladomer , Ain kunig reich und her .
Dreysigtausent was sein schar .
Nach dem kom Walthasar Mit vierzigtausent mannen : Aller erst hueb sich ain zannen .
Darnach reyttet Kyran , Der furte sechtzig tausent man , Kunig von Macedonia .
Er was mit Abacuk allda .
Ey , wie die roß kurren Und wie sy den sant schurren , Gratzten und sprungen !
Di her zu samen drungen .
Slahen und stechen , Groß sper prechen : Diser slug , ener stach , Hie was we , dort was achs .
Di schwertes schlege waren groß : Als auff ains schmides anpaß Was der liechten helm klangk , Das das fewr dar auß drangk .
Ey , wie Assur da vacht !
Er hett kraft und macht .
Er slug umb sich ain lucken , Das vor im ze stucken Di Wulger fielen auf den sant .
Balthasar der weygant Det vil ungefugen schaden .
Maniger muste sich paden In sein selbes plute .
Nu drang dort auß der hute Appolonius der degen , Ain helt des leybes unverbegen , Mit ainer rotte , die was groß .
Pusaumen , schalmayen doß Was yn dem here vil schone .
Printzel von Warcilone Kam gehurret auff das velt .
Da kam gelt wider gelt .
Abacuk von Wulgaria , Nemrot von Romania , Si drungen her auff das wal .
Der lauff ward vinster uberall , Was das here was gestalt Als ain praitter , dicker walt .
Von dem her gie ain wurm , Si drungen her als ain sturm .
Als uns die abentewr saget , Do ward manig man verzaget , Do sy das here sahen Und in pegunden nahen .
Appolonius rieff sy an : ' Ir heren und ir werden man , Nu weret leib und ere !
Habt an sy di kere !
Furchtet nit ir grosses her !
Sy sint hy mitt chrankcher wer : Es soll der meynen yeder man Der iren dreissig pestan , Wann sy sind alle sampt zagen .
Wir sullen iren vaigen kragen Noch heutte plewn und peren Und unnser gut und er weren .
' Appolonius der werde man Hette do geleget an Den harnasch mit den schüppen .
' Wir sullen uns heut üben Mit den Saraceinen Als di wolf mit den schweinen .
' Waltasar an der zeyt Hette gesiget ainen streyt .
Den kunig von Macedonia Pracht er gevangen mit im da , Den hoch geporen Kyran .
Hett er dreyssig tausent man Zetode erslagen oder me ?
Yedoch det im sein schaden we , Wann er hett auch verloren Tausent ritter wol geporen .
Assur der hette grossen schaden Auff Wulgere geladen .
Geslagen hett im der knabe Viertzig tausent ritter ab .
Yedoch was sein schade groß , Doch zu disen nit genoß : In waren wol drew tausent man Tot gelegen auff dem plan .
Es was erslagen Ladomer , Ain kunig reich und her .
Do Appolonius das gesach , Zu seinen mitkempferen er sprach ' Nu dar an si !
sy sein dot .
' Das sper man im in die hent pot : Es was ee Kolkans gewesen .
Do enmochte niemand vor genesen .
Dem rosse was vil wol gegurt .
Er hub den ersten puhurt Und rante auff Wulger her Mit seinem guten sper .
Was er der Wulger traff , Durch di gieng es als ain saff .
Lutzel es sy für trug Was man an im stach oder slug : Es klang auff im als ain glaß , So herte der hernasch was .
Da von det er in so we : Wol zway tausent oder me Velte er in kurtzer stund; Noch wart sein leib nie verwunt .
Bey ainer leytten er dort sach Das ainer Printzelen ab stach .
Gar pald er auff den Wulger raitt , Wann im was umb den kunig laid .
Er stach den Wulger auf den sant , Das er dot lag zehandt .
Er sprarh ' her Printzel , reytet her !
Nemet das gute sper !
Hutet sein , ob ir sein gert !
Es ist hie tausent marck wert .
' Er nam das sper in di hant .
Auff di zwen kam gerant Ain hochgeporen satrapaß , Der mit tausent manne was .
Do sprach der edel kunig reich ' Printzel , nu were dich !
Das tuen ich auch; es ist uns not : Di reyttent her auff unnsren dot .
' Der satrapaß rait dort her .
Er furt ein hurneins sper .
Auff kunig Printzeln er stach , Das er nicht horte noch gesach .
Appolonius nam das sper Und det ain widerker her Auff den starcken satrapaß , Das er viel nider auff das graß Und an der stat dot was .
Dem Printzel gab er in den mundt Der guten wurtzen .
er ward gesunt .
Er hett ir vil mit im dar pracht .
Printzel kam schir an di macht Das er stund und saß .
Im was worden verre paß Dan im ee wäre .
Appolonius der märe Gab im das sper wider : ' Nu were dich paß dann sider !
Doch hab ich ine gestochen dot Der dich pracht in dise not .
' Eya , wie da ward gerant !
Da ward manig plate entrant .
Das schwert nam er in di hant : Er slug umb sich solche sleg , Weytte strasse und wege Slug er durch di Wulger do .
Si wurden laidig und unfro .
Nu dringet dort her Balthasar Gegen Abacuk mit seiner schar , Di was michel und groß .
Das prastelen in di wolcken doß .
Ir waren hundert tausent .
Durch den melm sy sausent .
Do sy der Tyrer ane sach , Auß ainem taubmute er do sprach ' Zwar , es mag wol Wulger regen , Oder sy wachsen auß under wegen .
Ir ist doch so vil erslagen : Hetten sy di schwein getragen , Ir ware dannoch ze vil , Oh ich warhait reden wil .
' Er und Printzel rantten dar .
Gerne sach sy Balthasar .
Si satzten sich zu starcker were Und rotierten ir here .
Di panier furten Gargan ( Er was zesturm ein piderman ) Mit den schwartzen dracken .
Di sper pegunden zekracken , Do sy zesamen stachen .
Da sy di sper prachen , Si griffen zu den schwerten .
Deß zinses sy sich da werten Deß der von Wulgaria An dem von Armenia Lange hette gegert : Deß ward er volliclichen gewert .
Appolonius von Tyrland Nam das schwert in di hant .
Er slug ane masse .
So weyt ward di strasse Do der Tyrland rayt , Mer dan vier sper prait Ze paiden seytten pey der hant .
Was er ir mit dem schwert vant , Di wurden nider gemett , Als si dar waren gesatt .
Der edel kunig Balthasar Ließ das schwert rauschen+dar dar .
Assur der genende Slug mit seiner hende Allaine mer dann tausent man .
Printzel ließ es dare gan : Mit dem spere stach der knabe Mer dann tausent Wulger ab , Das sy vielen auff den sant Und waren tod satzehandt .
Das dotslagen sub was so groß Das ain pach von in floß Von plut , von roß und mannen , Wol ain meil von dannen .
Abacuk kam gerant Auff den kunig von Tyrland .
Di weil er mit den anderen straitt , Hinderwertz er in an anraitt .
Mit gantzer krafft er es wag , Und gab im ainen kolbenslag , Das er sein selber vergaß Und kam doch gesaß .
Das schwert viel im aus der hant .
Ey , werder kunig von Tyrland , Soltu werden da erslagen ?
Das soll manig frauwe klagen , Wann sein zuckersusser leyb Hatt verdienet das di weib Deinen namen erent Und deinen lob merent .
Der edel kunig Balthasar Ward des slages wol gewar .
Unmassen ser er erschrack , Do der kunig also lag Auff dem sattel vor fur dot .
' Awe diser jamernot , Das ich ward ye geporen !
Nu ist der tewrist man verloren Der ye ritters namen gewan .
Du giltest mir den werden man , Oder ich muß hie sterben Und auff dem wal verderben .
' Abacuk was auch ain helt , Fur den pesten gezelt Den indert hett Wulger landt .
Er kam mit grymme auf in gerant Und sprach ' der zins wart hie gegeben : Es giltet heut dein vaiges leben .
' Si slugen solhe schwertsleg Das di ringe in dem weg Vielen nider als di satt Di ain pawr gesatt hat .
Si hauten durch di schilte : Von slages unpilde Si kluben vor den henden .
Es mochte niemanndt wenden Zwischen in dan der dot .
Ainen grossen slag pat Der werde kunig Balthasar Abacuk dem Wulger dar , Der im den helm auff auffklob .
Er ward in paiden oren taub , Das er furpaß nummer me Er sprach weder ach noch we , Wan er im penam das leben .
Da was der zins auch geben .
Kunig Printzel hett gesehen Wie Appolonio was geschehen .
Er stund nider auff das graß Und nam das schwert da es was .
Auff sein roß er wider saß Und pracht in hin dan paß .
Den helm er im abe prach .
Appolonius zu im sprach : ' Herre , wie ist mir geschehen ?
Habt ir das , werder man , gesehen Das ich so drate nider lag ?
Ich wante es wer ain donerslag , Wan ich sach da niemant Der mir den slag hett gethan .
' Kunig Printzel der sprach do ' Werder kunig , nu piß fro Das du noch pey synnen pist Und dir das leben peliben ist .
Du wurde hinderwertz geslagen Von Abacuk , dem posen zagen .
' Er sprach ' mein schwert ist mir penomen .
Ey , werder Got , war ist es komen ?
' Printzel sprach ' herre , es ist alhie .
' - ' So enward ich also fro nie : Seyt ich mein schwert wider han , So will ich alles trauwren lan .
' Er nam der wurtzen in den munt : Da von ward er vil schir gesunt Und stercker dan er ware Da im der Wulgar Den ungefugen kolbenschlag Hinten auff das haupt wag .
Lenger sy da nicht enpitten .
Si sassen auff und ritten Wider auff ir geverte .
Do ward der streyt vil hertt .
Nemrott rait sy an , Der hette achtzig tausent man .
Do Balthasar den Tyrer sach , Frolich er zu im sprach : ' Nu wol mich , lieber herre mein , Das du noch hast das leben dein !
Ich will nummer nicht geklagen; Wann ich want du warst erslagen .
Herre , gib mir das pettenprot : Er ligt dort erslagen dot Von Wulgaria der Baruck , Der ungetreuwe Abacuk .
' Des was der Tyrer gemait : ' Wir haben unnser arbait Mit im uberwunden .
' Pey den selben stunden Sahen sy pey seytten Staphens an sy reytten Wol sechtzig tausent was ir schar .
Do sprach der edel Balthasar ' Werder man von Tyrland , Mein salde stet in deiner hant .
Di schar ist prait und langk .
Nu hab ich sorg du seyst kranck Von dem ungefugen slage .
' Der Tyrlander sprach ' nit verzage , Werder kunig !
ich mag wol .
Ich tuen alles das ich tuen sol .
' Si rantten auff sy mit gewalt .
Da ward maniger von in gevalt Nider auff den grünen plan .
Si ritten starcke kastellan .
Si waren kuen und frech .
Si slugen das di starcken plech Nider riren von den platten .
Man sach di hohen roß watten In dem plute untz an die knie , Paide dort und hie .
Appolonius was ergrymmet : Maniger ward von im gelemet An fussen und an henden .
Er rach da seinen enden .
Was er ir mocht geraichen , Dem gab er ain zaichen , Das sy musten sterben sa .
Er was ir maister worden da Als Engelmair in dem gew : Er matte sy nider als das hew .
Doch werten sich di kecken .
Si slugen grosse flecken , Das maniger muste sterben Oder an der krafft verderben .
Do das Nemrott gesach , Es was im grosser ungemach .
' Ey , das ich ye ward geporen !
Was ich eren hab verloren !
Ich wolte , da ich auß raitt , Das ich mich hette gelaytt In ain starcke legersucht !
' Er hub sich drate an di flucht Wol mit tausent mannen .
Si fluhen mit im von dannen .
Do Appolonius das gesach , Er rufft ' nu dar !
fach und slachv !
' Der streytt was ergangen .
Do gaben sich gevangen Der tewristen zehen tausent man .
Di furten sy mit in von dan .
Dy musten gelten und pagen .
Di anderen waren gar erslagen .
Balthasar von Armenia , Appolonius von Galacia Hetten doch alda verloren Maniger ritter wolgeporen : Wol zehen tausent oder me .
Das det in an den hertzen we .
Abacuk ließ auff dem plan Erslagen zway hundert tausent man An di dy gevangen waren .
Do ritten di vil klaren Ze herberge an den gemach , Da in gutes vil geschach .
Auff ain hauß floch Nemrott , Das was gehaissen Gabilot .
Di purgk was weyt und groß .
Ewfraten dar umb floß : Das wasser ist groß und schnell .
Di purgk ist alle sinebel .
Si ist michel und weyt .
Auff ainem schonen plan sy leit .
In der purgk also getan Sind zwen und sibentzig dinstman .
Si ist frummer leut vol; Man huetet ir unmassen wol : Hundert wachtere , Di sind da hütere : Paide tag und nacht Huetent sy mit aller macht .
Si plasent ir gehurne .
Zwen und sibentzig turne Hat di purgk umb sich .
Drey mauren herlich Sind dar umb gelaid .
Di mawr ist zwelff schuch prait Und ist hoch achtzehen elen : Also hort ich das puch zelen .
Nemrot pehielt sich da : Er enmocht nyendert anderswa In dem lande sich generen .
Er muste sich alle tag weren .
Von der guten veste Si sahen schyr dy geste : Appolonius , Palthasar Suchten alle tag weg dar .
Si pranten in dem lande Nemrotten zeschande .
Ayner raise wart gedacht , Di ward schire volbracht , Ze Wulgarie in Gabilot .
Deß ward gewarnet Nemrot Das der kunig Balthasar Beraittet sich mit ainer schar .
Da wurden poten gesant Nemrotten in Wulger lant .
Es was vier tagwaide Uber ain wilde haide Von Filadelfia gelegen .
Appolonius der degen Und Assur , deß kuniges paren , Perait wurden auff das varensub .
Mit tausent mannen fur er dar .
Deß landes huetet Balthasar : Er pelaib zu Filadelfia .
Nemrot von Romania Funff tausent ritter wolgemait In ain hute het gelait .
Do sy komen in das lant , Si stifften raub und prant .
Si triben und trugen , Si viengen und slugen Di Wulger , was ir da was .
Selten yemand da genoß , Wenn si da pestrichen .
Nu wurden sy erslichen : Da sy riten ane sorgen , Nemrot der lag verporgen Under ainem perg in ainem tal .
Ir hundertt ritten auf das wal Und satzten sich zu vester wer Gegen Appolonio her .
Zelest fluhen sy hin dan .
Assur habt sy vast an Mit grossen schussen und slegen .
Appolonius der werde degen Sach dort her mit grosser kraft Dringen starcke ritterschafft Wol funff tausent oder me .
Kunlichen er si an schre : ' Nu beret leib und leben !
Secht wie si zu uns dort her streben .
' ( Pey diser grossen geschicht Was kunig Printzel nicht .
) Er hurtet an sy mit gewalt .
Ir sturm ward manigvald : Si slugen und stachen , Starcke sper si zeprachen .
Da gieng slag wider slag .
Manig man da dot lag .
Si lebten in den sorgen Von dem mitten morgen Untz verre uber mitten tag , Das niemant anders da nit pflag Dann ' sticha stich ' und ' slaha slach .
' - ' Awe ' da maniger sprach ' Das ich her ye pin komen̅ !
Mir ist das leben hie benomen̅ .
' Nemrotes her ward groß , Das sein vil vast verdroß Den Tyrlander und Assuer .
Ir gemüet das ward schwer : Wan di heren wolgeporen Hetten an der stat verloren Wol funff hundert ritter güt .
Da von sente sich ir müt .
Nemrot der werde helt Wol tausent ritter auserwelt Hette gelassen auff dem wal .
Di anderen waren ane zal Dy da waren erslagen .
Was soll ich euch nu mer sagen ?
Nemrot gewan uberkraft , Do Assur und sein ritterschafft Fluhen von dem werden man : Da prach er sein trewe an .
Appolonius der raine Muste pleyben allaine .
Er nam das swert in di hant Und vacht als ain weygant .
Was er mit dem swerte traff , Das slug er nider als ain schaffs .
Lutzel yemand das fur trug Der auff in stach oder slug : Er slug roß und man .
Was er dar zu slage gewan , Di waren nider geschlagen : Zwar ich will sein lutzel klagen .
Der doten waren auf dem wale , Das sy peliben an zale .
Er stund in den toten Di von im sind geschrotten Recht als in ainem tieffen graben .
Er kund sich mit der wurtzen laben , Als in dy an mecht ane gie , Untz das er ain kraft gevie .
So vaste het er sich gewert Und sein leben genert , Das im in kainen gähen Niemand torste genahen .
Du Nemrot sprach ain man , Der was gehaisen Klimodan : ' Herre , wiltu wol faren , So soltu dich und uns sparen .
Der man der dort in noten strebt , Der ist der tewrist der nu lebt .
Du solt in vahen , das ist mein rat , Wann er ains lewen hertzen hatt .
Das sey mein trewe dir ain pfant .
Er hatt mit seins ains hant Mer dan tausent man erslagen .
Herre , ich will dir mer sagen : Von Turkia kung Rangolt Ist dir nie worden holt .
Er hatt dir laydes vil gethan .
Dar zu hatt er kampfes an Gar dick an dich gesprochen .
Herre , wiltu gerochen Werden an Rangolde ?
So laß den ritter holde .
' Nemrot sprach ' du sagest war .
Nu reyt selben zu im dar !
' Das det Climodan zehant .
Er kam all dar zu im gerant .
Er zoch ab den helmhüt : ' Gib dich gefangen , ritter güt !
' Appolonius sprach ' umb wie ?
Nu sten ich ungepunden hie .
Wer mich noch soll vahen , Der muß den slag enphahen Der noch nie ward geslagen .
Ir habt mich fur ainen zagen : Nain , ir seit dar an unpetrogen; Ir muget wol von hynnen zogen , Ob ir gemach wellet han .
' Do sprach der edel Climodan ' Ritter , du solt volgen mir : Es ist niemant pey dir Der dich erloße aus der not .
Tuestu sein nit , so pistu dot .
Sust will ich purgel sein Umb das werde leben dein .
Du pist ain man , des mus ich jehen , Der tewrist den ich hab gesehen .
Dar umb war mir auff meinen ait Umb deinen werden leib laid .
' Do sprach der Tyrlander ' Sage mir , ritter , mer , Das du mir werdest bekant .
' - ' Climodin pin ich genant .
Nemrott ist der herre mein , Deß gevangen soltu sein .
' - ' Hayß in reitten zu mir her .
Will er dan tuen das ich ger , So will ich in sein hant geben Paide leib und leben .
' Deß ward Climodin gar fro .
Zu Nemrott rayt er do Und sagte im di rede gar Di im der man enpott alldar .
Do er Nemrotten sach , Mit zuchten er zu im sprach ' Herre , der man will sich ergeben : Er will sein er und sein leben Lassen an di gnade dein .
Nu vernym di rede sein : Reit all dar !
er ist ein man Der mit zuchten reden kan .
' Do in Nemrot an gesach , Mit zuchten er zu im sprach : ' Piderman gar verwegen , Gib dich gevangen , werder degen !
Du stest in dein ains wer : Wann zwen die sein ains her , Du ergibest aneschande dich : Laß dich sicherleichen an mich .
' Do sprach der von Tyrland ' Pistu Nemrot genant ?
Wildu mich dan gevangen han , So soltu mir mein harnasch lan .
Da mit will ich dienen dir , Wie du wilt gepieten mir .
Ee ich welle den harnasch geben , Lassen will ich ee mein leben .
Ich ward nie mannes aigen , Das mag ich wol erzaigen .
' Do sprach der edel Climodein ' Herre , er düt den willen dein : Du enmochtest nummer paß pestan Das swert , dein helm , di platten Dann an dem deß es ist , Seyt das er dir zu diser frist Hulde schweret alz ain man Der zu dienste dir wil stan .
' - ' Nu dar , das sey !
' sprach Nemrot .
Do swuer er ym pey Astrot , Pey Machomet und Tervigant Das er mitt trewen seiner hant Wartten wolte als ein man Der ritters namen pflegen kan .
Appolonio ward getan Sicherheit vor allen man .
Do stieß er das schwert in .
Paide verlust und gewin Satzt er in des heren hant .
Den helm man im abe pant .
Man zoch im dar ain kastelan , Das was starck und wolgetan .
Er saß auf und rait Uber ain haide , di was prait .
Er ward gefraget all zehant Wie sein nam wär genant .
Do hieß sich der zarte Lonius mit dem parte .
' Haissestu Lonius ?
' sprach Climodein ' Ich will dein geselle sein Ze velde und zu walde .
' Nemrot sprach palde ' Hab dir in deiner hute .
' Deß naig im der gute .
Do enpfalch er Lonium den degen̅ Zwain , di sein solten pflegen Und dienen nach dem willen sein .
Lonius und Climodein Ritten aus in das veld .
Ir roß giengen wol gezelt .
Si hetten kurtzweile vil : Hab ich , valchen , vederspil : War zu in sein hertze trug , Deß hette er nach wunsch gnug .
Aynes tages das geschach , Nemrot zu Lonio sprach ' Als lieb ich dir sey , - Ain stat ist uns gelegen pey , Di wuste Wabilonia .
Uns saget di hystoria Das so grosse reichait An di stat sey gelait , Und da sey niemand inne - Nu nym in dein synne : ( Du pist zwar ain piderman ) Magstu dich deß angenemen an Das du mir saytest mare Wie di stat ware In der mauren gethan ?
Das wolt ich fur ain dinst han Deß ich dir danck wolte sagen : Du magst da vil wol pejagen Das ich dich ledig ließ varen , Ob dich dy götter pewarn Das du den leib da generest Und dich vor dem wurm werest; Man sagt das der sey da gar vil : Das ist das ich wissen wil .
Magstu dar geraichen , Pring mir ain wortzaichen !
Das will ich dienen umb dich .
Weß du dan pittest mich Petlich , des volg ich dir : Das soltu haben , herre , zu mir .
' Do sprach der vil zarte Lonius mit dem parte ' Was du mich haissest , das tuen ich .
Herre , nu peweyse mich Wie ich komme auff das pfat Das mich pringe in die stat .
Di pottschafft muß ich werben , Oder ich muß da sterben .
' Do sprach der kunig Nemrot ' Di statt ligt von Gabilot Mer dann zwelff meil .
Nu nym dir der weil : Laß dir dar rechte zaigen !
Dich duncket du seyst aigen : Ich laß dich ledig , komestu von dann , Oder ich sey ain krancker man .
' Lonius perayt ward Gegen Wabilon auff di vard .
Ain schnelles roß ward im gegeben : Dar auff pehielt er sein leben .
Nemrot rait mit im do Auff dem perg zu Libano , Untz er di stat ane sach .
Nemrot zu dem gaste sprach ' Werder Lonius gemait , Du solt mir schweren ainen aid Das du nit schaidest von mir so .
' Lonius der schwur im do .
' Nu dar hin !
' sprach Nemrot .
' Gut gevelle geb dir Got !
Ich will dein peytten , ob ich mag , Alhie untz an den dritten tag .
' Lonius was wol perait : Sein harnasch hett er an gelaitt .
Er rayt in ainer weyl Deß waldeß wol zwo meil .
Das was perg und tal : Er det mer dann ainen val Uber stock und über stain .
Es wundert mich das im di pain Noch das haubet nicht zeprach , Als manig val im geschach .
Di hohen wilden leytten Must er abe reytten An steig und ane weg , An pfad und ane steg .
Zelest kam er in ain wisen , Do sach er lauffen und pisen Lewen und panthier .
Dar komen lebarten schier , Ainhürn und wilde peren .
Da mochte im sein hertze schweren , Das er sy muste fliehen Und von in danne ziehen .
Er rayt durch di wisen dan Wehertens als ain piderman .
Do kam er an ein wasser groß , Das auß dem paradise floß; Ewfraten ist es genant : Es ist ew ee wol bekant .
Da muste er uber reytten .
Es was pey den zeytten , Rechte umb mitten tag , Das gemaines slaffes pflag Di wurme und di wilden tier .
Durch das wasser kam er schir Geschwemmet und geflossen : Deß hett in doch verdrossen .
Di stat lag vor im nahen .
Dar pegunde er vaste gahen .
Er horte manige stymme Unsuesse und grimme Von lintwurm und von drachen .
Der lufft muste kracken Von dem wilde das da schray .
Ir styme ward manigerlay .
Do er kam an das purgtor , Da enwas niemant da vor , Weder man oder weib , Niemant dann sein ains leib .
Di stat was weyt und langk , Groß was ir ummefangk .
Di maur was gar marmelstain , Weiß als ain helffenpain .
Ir turne waren alle gantz , Wol gezieret und glantz; Schone kemnatten Mit paw wol peratten .
Trucken und raine , Uberlegt mit märmel staine Waren da di gassen prait .
Da was alle reichait , Dann das niht leute da was .
Cle , laub , gar grunes gras Stund da her und wider .
Mang tag lag es darnider : Von Gottes fluch ist es geschehen , Als ich die biblien han hören sagen , Das da kain mensch peleyben mag Furpaß mer kainen tag .
Di stat ist ainer meyle langk .
Dy waide was da kranck : Lonius doch nit vergaß , Seiner guten wurtzen er aß , Der hette er sich gewarnet dar .
Er nam doch gar dicke war Ob er da yemand sähe Der im der warhait jähe Das er da wer gewesen .
Nu hab ich an dem püch gelesen Das er sach dort pey im ain stiegen , Der was mit dritten wol phiegen .
Er heffte das roß an ain want , Seinen helm er auff auffpant .
Er sprach ' hie ist nahent pey Lebentigs , was es halt sey .
' Er satzte sich zu rechter wer , Als er pestien wolt ain her .
Das schwert er aus der schaiden zoch .
Die stiege was zu massen hoch , Di trug in auf ain palaß , Das michel und weyt was , Mit merbelstain gewelbet wol : Der was schwartz als ain kol , Der was rot als ain plüt .
Das estereich was also güt Das ich es nit geraitten mag .
Manig edel stain da lag , Jaspis , safyr und rubein , Capasius , alabadin .
Er sach dort ain enge tür .
Do was mit kunst geleget für Zwen gulden leben wol perait .
Da waren staine ein eingelait , Als mir di warhait ist pekant , Pesser dan alls Osterlant .
Die tür was ain jochant .
Ain velsloß er dar an vant .
Ain guldene spangen Was di tür gehangen , Di waren starck und groß .
Das vellsloß er auf sloß Und gie zu dem türel ein .
Da gie gegen im ain schein Das im das sehen geprast : Also krefftig was der glaßt Der im in di augen schain .
Manig kostreicher stain Stund in der kemnatten .
Di was auch wol peratten Mit karfunckeln und rubinen .
Di daten soliches schinen Das im das sehensub vergieng .
Zehant er die kraft gevie Das er horte und sach Was ee in der kemnatten geschach .
Von arabischem golde , Von jaspis und von crisolde Waren di mawren .
Er sach dort zwo figuren , Der antlütz was mynniklich , Ir klaider kosper und reich .
Es was ain man und ein weib .
Also rechte schoner leib Ward auf erden nie gesehen , Als mann in selben horte jehen , Vonn menschlichem pilde .
Niderhalb was es wilde : Als ain klaines rosselein Wol gemachet und fein Yetliches hette vier pain .
Schneweys als ain helffenpain Was sein haut und sein har .
Vor in lag ain prett klar : Si spilten schachzabelspil .
Ir unmusse was so vil Das sy sein nit deten war Untz das er kam auff sy aldar , Er aufplicket auf und erschrack .
Do gab im Lonius ainen slack , Der det im unmassen we .
Mit ainer lautten stymm er schre , Di was groß und hel .
Er was ze fussen vil schnel .
Von im was sein erster lauff Ain haymliche stiegen auff Auff ainen turn , der was hoch .
Das weybel nach dem manne floch .
Do pegraiff sy der klare Lonius mit dem hare .
Er zoch si vast an sich .
Sy trug ain hefftel , das was reich : Wan man sein zekauffen gert , Es war tausent marck wert .
Si hette an ir weissen hant Zway vingerlein , das zway lant Nach wirde nit vergolden , Ob sy si kauffen wolten .
Das weybel sprach ' nu laſß mich !
' - ' Entrewn ' sprach er , ' naint ich !
Du must mir warlichen jehen Was ditz sey das ich han gesehen .
' Dar nach kam ir man zehant .
Ainen pogen trug er in der hant , Da zoch er ainen pfeil an Und schoß auff den werden man In ainer kurtz weyle Mer dan dreyssig pfeile .
Das weybel was unsittleich : Es slug vast hinder sich; Mit den vodern painen Stieß es den vil rainen .
Lonius wart im gehaß : Seiner zucht er vergaß Gegen dem wilden tiere .
Er zuckt es an sich vil schiere Und gab im aines knopfes stoß , Das es vor im nider schoß .
Wann es hett in geschlagen , Das er niemand wolte sagen , An ain haymlich statt .
Deß weyblein den heren patt , Ob er sy wolte lassen leben , Si wolt im ain hort geben Deß er ain herre mochte sein .
Er sprach ' wie ist der name dein ?
' Do sprach das weyblein zehant ' Pliades pin ich genant .
Mein man haisset Piramort , Der an der stiegen stet all dort .
Achiron mein vatter hieß : Ditz güt er mir alles ließ .
Ditz haus was sein .
er ward erslagen Von ainem man hört ich sagen : Ain kunig reich von Tyrlandt , Appolonius was er genant .
Er slug mir auch den pruder mein Cholkanem .
das rach Flegedein : Er traib in in das rote mer : Da starb er und sein her .
' Lonius zehant sprach ' Ich pin der der Achiron stach Und der den Kolkan erslug .
Proserpina das scheff trug Auß dem roten Glibermer .
Ich lebe noch und mein her .
Pistu das geslachte , So kommestu mir vil rechte : Du giltest mir di arbait Di ich von Flegedine lait .
' Si schre ' herre , laß mich leben !
Ich wil dir ainen hort geben , Das dir von wasser nummer me Noch von gifft geschihet we .
Nym hin di zway vingerlein : Dy fristen dir daz leben dein .
' Er nam zu ym dy vingerlein Und stieß sy an den vinger sein .
' Du solt mir das hafftel geben , ' Sprach er ' ob du wellest leben , Das ich pringe ain zaichen da pey Das ich hie gewesen sey .
' Si gab im das hafftel do .
Er ließ sy .
da ward sy fro .
Si lieff drate von im dan Zu Piramort irem man .
Lonius der gie hin fur Di richte gegen der schonen tür .
Er sach das schachzabelprett .
Zehant er widerkere det Und nam das gestaine , Das was edel und raine : Ich wil ew es hernach sagen .
Sich hub schreyen und clagen , Da Piramort dar zu kam Da Lonius di staine nam .
Das was im als ain wicke .
Mit ainem vesten stricke Pand er sy in den geren .
Von dannen wolt er keren .
Da er fur di türe kam , Und das Pliades vernam Und Piramort , in was vil gach : Si volgten al hinten nach .
Lonius was gemait : Er saß auf und rayt .
Da er auß der stat kam , Ain grosses trumelen er vernam .
Ich enwaiß ob euch sein wundert : Deß kunters wol funff hundert , Oben man , niden tier , Waren komen harte schier .
Di deten im so grosse not Das im kawme an den dot So we mochte sein geschehen , Als man in syder horte jehen .
Tracken und lintwurm Kamen mit gesturm .
Viperen und slangen Pegunden an im hangen .
Gar lautte schre da Piramort : ' Er hatt da pey im meinen hort , Das schachzabelgestaine , Paide groß und klaine .
' Da ward in allen auff in zoren .
Er nam das roß zwischen di sporen Und rante von in vaste hin .
Zu Ewfrate stund sein sin .
Das was das edel wasser groß Das aus dem paradyse floß .
Doch slug er manigen widerslag , Das maniger wurm vor im dot lag .
Manig fluchen im geschach .
Er rait untz er das wasser sach .
In den lufften sich erschwangk Von im kawm ains speres langk Ain dracke ungehewre .
Mit gestanck und mit fewre , Da mit det er im so we Das im da vor nie me Von kainer not so we geschach , Als er selber seyt verjach .
Der dracke zoch den werden Mit den cloen zu der erden; Wan sein roß das was kranck , Es strauchte und hanck .
Es hett wol tausent pfeyl In der klainen halben meil In di pain enpfangen .
Paide nateren und slangen Der hiengen an im also genüg Das es sein kawme getrüg .
Es was von der nott Nahent halbes dot .
Lonius der milte , Er vacht under dem schilte Gegen dem dracken als ain man Der mit siten vechten kan .
Er slug in den tracken , Das im muste swachen Payde macht und krafft .
Lonius ward auch behafft Mit amächt von dem fewre .
Er slug mit abentewre Dem trachen ainen großen slag , Der im auff das hirne wag .
Der drack sich von im schwang Mer dan zehen sper lang .
Deß was Lonio gar not .
Er was vil nahent gelegen dot .
Er nam der wurtzen in den mund , Do ward er krefftig an der stund .
Wäre di wurtz nit gewesen , Er mochte sein nummer genesen .
Der dracke schwang sich wider her .
Auff den man was sein ger .
Er hette ainen weytten giel .
Das fewr im dar auß viel Als es geschürt wär alldar Mit ainem ungefugen kar .
Mit seinen kloen elen langk Gar vaste er an den ritter drang .
Mit den langen tatzen Pegunde er in kratzen .
Er zerte im ab denn helm , Er warff in nider in denn melm; Den schilt er im abe prach .
Da der ritter das gesach , Er sprach ' das ist nit wol gestriten : Ich hab ze lange gepitten .
' Er nam zu payden henden Das schwert .
er wolt es enden Umb den wurm oder umb sich .
Er gab dem drachen ainen stich Mitten zu dem hertzen in .
Das was des trachen ungewin : Lonius der hat gesiget , Zehant der wurm dot liget .
Den schilt , den helm hub er auff .
Zu dem wasser was sein lauff .
Er vorchte das da kamen me Der dracken .
da von eilt er ee , Das er zu dem wasser käme Und ain krafft gename .
Do er zu dem wasser kam , Di schachzabelstain er außer nam .
Da hett er ain roch verloren : Das was im laid und zoren .
Sein roß was zu dem wasser komen , Deß gewan der herre grossen frumen .
Von dem wasser ward er starck .
Er saß auff sein gutes march .
Das was worden harte kranck .
Di natern und di slangen lanck Hetten im di krafft penommen .
Wär es zu dem wasser ee nit komen , Es wär sicherlichen dot .
Der wurtz er im zu dem munde pot , So ward es krefftig und gail : Das was sein gluck und hail .
Das wasser was schnell und prait; Doch saß er auff und rayt .
Do er halb in das wasser kam , Ainen luden er vernam , Der was fraißlich und groß .
Der luden in die wolchen doß .
Er gedachte ' was mag das gesein ?
' Er nam herfur di vingerlein Und stieß sy drate an di hant .
Lonius gar schir enpfand Das er schon enpar schwam Und schier an das land kam , Und sach wider hinder sich .
Wol tausent tracken fraßleich Waren komen an das port Und lieffen an der stetten dort : Si mochten durch das wasser nit .
Das kam von so getaner geschicht : Ir land enhalb verflucht was , Hie dißhalb was salig laub und graß .
Das trug alles muscatplued , Muscatnagel , wurtze gut : Inber und galgan .
Man sach das tierel allda gan Das den guten pisen drait .
Piramort dem was vil laid Das er di staine hette verloren .
Den dracken was unmassen zoren Das er in entrunnen was : Es wolte Got das er genaß .
Er rayt in ainer weyl Deß planes wol ain meil .
Da wolt es schiere werden nacht .
Das roß het nicht di macht Das es gienge drate .
Er vorchte es wurd zespate Und pelaib auff der haide .
Er gedacht im doch vil laide .
Er ließ das roß allda sten Und nach im auff dem grase gen .
Er gie zefussen palde Gegen ainem grunen walde , Der was ain halbe meyle hin .
In den wald stund sein sin .
Der eylte vast , im was gach .
Sein kranckes roß gieng im nach .
Es puckte sich zu maniger stund Und nam ain gräsel in den mund .
Da es rechte nacht was , Do hett ende das graß .
Lonius der stoltze Was in dem grünen holtze .
Im riete Got zu güte Das er nach seinem müte Vant ain schones plümelein .
Er sprach ' hie soll mein salach sein .
' Er was müde und kranck .
Do er deß prunnen getranck , Do entslieff im di müdesub gar .
Er machte sich selber harnasch par; Wann der tag was so haiß gewesen , Er was von Gotes kraft genesen .
Der walt was vinster und tieff .
Er ass der wurtzen und entslieff .
Di staine und das häfftelein Legt er in den helm sein .
Di vingerlein hett er an der hant .
Do mit entslieff der weygant .
Ain kursit und sein leynen klaid Hett der helt an sich gelait .
Sein roß kam alldar zu im sider .
Es dranck deß prunn und niderlegt sich nider .
Do was kle und grunes gras .
Ain pawm ob dem prunnen was , Der was mit laub wol pedacht .
Recht nach der mitten nacht Ain wildes weyb kam dar gegan .
Si wolte da getruncken han .
Si nam des harnasch war Und deß schiltes goltvar .
Da pey sach sy das schone pfard , Das was wol hundert marck wert , Das swert und den helmhütt .
Es gedauchte sy unmassen güt .
Si sach das schone hafftelein , Das gab liechten klaren schein .
' Ditz soll alles wesen mein ' Sprach das ungename weyb : Das verfluchet sey ir leib Und Got geb ir ungelucke !
Si nam auff iren rucke Das swert , platten und den schilt , Des helmeß sy da nit bevilt : Sy sprach ' ditz ist vil gut gewin .
' Si trug es alle sampt da hin; Doch was es ir zu schware .
Do sprach di lasterbäre ' Dise purd ist mir ze starck .
' Si pand es alles auff di marck Und zoch es mit ir an der hant .
Das verslieff der weygant .
Er lag untz an den liechten tag , Das er nit dann slaffes pflag .
Do enwachte der vil raine .
Er was altersaine .
Er sach drate her und dar Und det seines guten swertes war : Es was alles gar verloren .
' Das ich ye ward geporen , Das sey dir , herre Got , geklaget !
Wie was ich pöser man verzaget , Das ich mein harnasch von mir dete !
Herre Got , nu ist mein pete Das di tracken und di tier Mich verderben mussen schier .
Ich hab mich zu schanden pracht .
Mochte ich nit ain kurtze nacht Peleyben pey meiner wer ?
Man solt mich werffen in das mer .
Hab ich gesiget dem tracken an , Wie pezeug ich das , ich plosser man ?
Nu sten ich hie als ain weyb Di nie hat gewunnen mannes leyb .
Nu ist mein trewe deß ain pfant : Das ich wider soll zehant Zu Nemrot , nu scham ich mich , Wann ich pin ainem zagen geleich .
Pfuy in der mir es hin trug , Das er mich nit zu tode slug !
Nu lag ich vor im als ain stock , Mein claid was ain plosser rock : Ich wolt im gerne danck sagen , Das er mich hiete zu tod erslagen .
Nemrot gelaubet mir nicht : Was ich im sage , das ist enwicht .
Wie vil ich küenhait hab getan , Man soll mich fürpaß nummer han Dann als ainen posen kuchenknecht Und wirser vil : das ist mein recht .
' Als man der warhait soll jehen , Nemrot hett wol gesehen Das er mit dem tracken strayt , Und was er kummers da lait , Und das er uber das wasser kam .
Die tracken er vil wol vernam Die darnach komen an die stette .
Si sahen wol was er dete , Da er das roß nach im zog .
Si habeten auff ainem perge hoch , Das sy es gar wol sahen , Als sy im deß syder jahen .
Groß wunder sy deß nam Das er deß morgens nicht kam .
Si pliesen ir gehurne groß , Das es in dem walde doß .
Er horte es alles harte wol .
Laydes was er alles vol Und schamte sich der lasternot .
Er wolt im selber tuen den dot .
Do sprach der edel Climodein ' Nemrot , lieber herre mein , Lonius der hatt gestritten Recht mit so starcken sytten , Leicht ist er so vaste wundt Das er nit an diser stundt Mag reytten noch gegan .
Woltu es ane zoren lan , So such ich in wo er sey .
Er ist doch hye nohent pey Aintweder lebendig oder dot .
' - ' Nu reyt hin !
' sprach Nemrott .
Climodin was gemait .
Den hohen perg er abe rait .
Er eylte harte palde Gegen dem grunen walde Da er deß abentz in gieng Lonius , und in di nacht beving .
Da er kam an den tans , Sein roß wayen pegan : Da horte es gar drate herwider Ain anders wayensub herwider .
Er sprach zu seinem knechte ' Ich versten mich vil rechte : Wa deß rosses styme ist , Da ist Lonius an der frist .
' Er rait wa di stymme was , Durch stauden und durch grunes graß .
Pey ainer weyl sicht er Lonius roß dort lauffen her .
Es trug sein harnasch gar , Den helm und di platten klar , Das schwert pey dem schilte .
Dar nach lieff di wilde : Ir was nach dem pfärde gach .
Es lieff vor , sie lieff nach .
Ich sag euch wie es geschach : Als sy sider verjach , Sy erschrack also grymme Von des rosses stymme Das ir der zugel entran .
Hin lieff das kastellan .
Di wilde hett nach ir gelust Das hafftel an di rauchen prust Gepunden mit ainem paste .
Gar dratt und vaste Lieff sy nach dem kastellan : Si wolte es gevangen han .
Climodin kam dar gerant .
Da floch di wilde so tzehant .
Do er das roß ledig sach , Er erschrack und sprach ' Awe , was ist dise not ?
Lonius der ist slechte dot .
' Er vie das roß und rayt hin dan Und klagte sere den werden man .
In den helm gesach er nie , Seyt das er das ros gevie : Vor rechtem layde das geschach .
Zehant er Lonium ersach Sten under ainem pawme .
Er sprach ' reyt hin , tue gawme Ob es Lonius müg gesein !
' Zehant erkant in Climodein An dem kursitte .
er was fro .
Da er kam zu Lonio , Er sprach ' mir ist an ew zoren .
Wie habt ir ewr roß verloren Und euren harnasch dar zu ?
' - ' Herre , spottet ir mein nu ?
Es ist ain grosser ungelimpf Das ir so ungefugen schimpf Mit mir ellenden man In rechten trewn habt getan .
' Er wante , es hette Climodein Getan in dem schimpfe sein .
Climodin was tugende vol Und verstund sich der rede wol .
Er sagt im di märe Wie im geschehen wäre .
Er sagte wie das wilde weib Das hafftel an irem rauchen leib Mit paste hette gehangen .
' Das roß hab ich gevangen Und zoch dirs nach durch den wald .
' Deß dancket im der degen pald , Er sprach ' sy hatt mirs verstolen , Do ich slieff , verholen .
' Zehant was Lonius gemait , Do er sein harnasch an gelait .
Das schachzabel hett er noch : Deß frewte sich sein hertze doch .
Si riten an den stunden Da sy iren heren funden .
Nemrot der reyche Enpfieng in gütleiche Und fragt in der märe Wie es im ergangen wäre .
Do sagte er im rechte .
Ritteren und knechte , Yeglichem pesunder Nam der rede wunder .
Lonius der raine Gab im das schafzagelstaine .
Da geprast im ain rochdef : Das claget manig man noch .
Ain tail was es alles rubein; Es mochte pesser nit gesein : Das ander was smaragdus .
Do sprach Nemrot alsuß : ' Ditz schachzabel hette hie vor Der kunig Nabuchodonosor .
Das schone palaß was auch sein Da dy die zway tyrlein Ob dem prette funde .
Der soldann niht enkunde Noch der kunig von Araby , Wie wenig ditz gestain sey , Vergelten nach ir wirdikait .
Genade roß sey dir gesait !
Ich soll dich geniessen lan , Ob ich pin ain piderman .
' Do sagte er im di märe Wie im geschehen wäre , Wie im das wilde weib verholen Das gutte furspan hett verstolen .
Do sante Nemrot zehant Nach dem volcke in di lant .
Er hieß den wald umbehaben , Hie verzeinenen und da pegrabenv .
Er ließ dar in ze stunde Dar inn wol funff hundert hunde , Di machten ungefugen schal : Diser galph , diser pal .
Zelest da ward si funden doch .
Di hunde triben sy in ain loch .
Si warff das hefftlein von ir .
Das ward Nemrotten schier .
Er ließ das weib und rait von dan Und mit im alle seint man .
Lonius und Nemrott Ritten hin gein Gabilot , Da in freud und gemach Nach ir arbait geschach .
Lonio wurden undertan Mit harnasch hundert man : Wa er gieng oder ritte , Da solten sy im mitte In dem selben lande .
Si dienten dem weygande Und daten alles das er gert .
Er was auch aller eren wert .
Nemrott der sandte Nach den heren in dem lande .
Er zaigte in das gestaine Das Lonius der raine In der wuste hett erstritten .
Mit züchten und mit gutem sitten Sagten sy im guten danck .
Dar nach ward nit lanck , Da Nemrot pey dem heren was Auff ainem schonen palaß , Si sagten märe manigerlay : Von streyt und von turnay Und sust von maniger hande .
Von ainem schonen lande Sagten sy pesunder , Wie manigerlay wunder In dem lande wäre .
Do fragte er der märe , Lonius der werde degen , Wo das lant wär gelegen .
Nemrot det im kunt Umb das land so tzestund : ' Es ligt uns hie nahend pey , Wol über tagwaid drey .
Das ich dir sag , das ist war : Es sind mer dan zwaintzig jar Das ditz land ist peslossen , Sein hatt niemand genossen .
Es lauffet ain tiefflin da , Di ist genant Serpanta .
Ir man haisset Ydrogant .
Das selbe wunnikliche lant Haisset das gulden tal .
Da ist reichait ane zal , Es ist das ander paradeyß : Da enwirt niemand inne greyß , Da enstirbet inne niemand Er welle geren sterben dan .
So sag ich dir zware : Es ist zwir in dem jare Paide winter und summer .
Deß ist nieman da so unfrummer Der dem andern tue gewalt .
Der winter wirt auch nit so kalt Es entspringen plumen und cle .
Weder reyff noch schne Enwirt da nummer gesehen , Als ich höre di lewte jehen .
Es entar da niemant geliegen , Truffieren oder triegen : Wer das düt , der wirt verjaget .
Das ist uns fur war gesaget : Niemandt enmag in das lant Er ensey an allen valsch erkant .
Niemant dar inn peleyben kan Er ensey an allen valsch ain man .
Da ist der aller peste wein Der auff erden mag gesein , Obs vil und edelprott : Da enleydet nieman hungers not .
Das rephuen und den vasant Vahent sy mit der hant .
Hirsen und hinden Gent da mit iren kinden .
Das zam und das wilde Get auff dem gevilde Mit ainander: sein ist vil : Es vacht auch wol wer es wil .
Ir wasser sindt so gut da Das in der welt anderswa So gutte wasser nyendert sint .
Ir schaff sind groß als hie ain rint .
Guter visch sint da vil , Hechten , salmen ane zil , Lax vörchen , sturen , rutvisch .
Di lamparden also frisch Vahend sy zu aller stund .
Da ist niemant ungesund .
Ain wasser haisset Tigris , Das fleusset aus dem paradiß , Das ist klar und raine : Saffyr , edel gestaine , Schmaragden und granat Deß wassers grieß in im hatt .
Goldes ist da also vil Das es niemand nemen wil .
Das lant hat ain gulden tor .
Ain gulden rat stet da vor Mit manigem edlem gestaine Geworcht dar ein so raine Von list und von maisterschafft .
Di selben stain habent di kraft Das niemant dar über komen kan Er sey dan ain turnöter man .
Vor dem tor ligt ain statt .
Da enzwischen das wasser gat .
Di statt ist groß und weyt .
Ausserhalb der stat leyt Ain gemöß und ain gehag , Das niemant zu der statt mag .
In dem hag und in dem moß Ist Serpanta di hose Und Idrogant ir gelle .
Der tievel auß der helle Hatt sy da zehauß geladen .
Si tuend uns so grossen schaden Das uns her nit komen mag Von dem lande durch das hag .
Wann yemand da hin varen wil , So macht er wasser also vil , Paide hagel und schawr , Das sturmwetter wirt so saur Das da niemant peleyben kan , Es sey roß oder man .
Ich hab dir es gar gesaget : Nu tue was dir vil wol behaget , Sprach Nemrot ' und wiltu dar , Nym deines geluckes war !
Vil leichte ist es dir behalten Das du da innen solt alten .
Ich wurd auch sicherleiche Von dem land reiche , Wurde di strasse auff auffgetan , Das man dar zu mochte gan .
Ich will dir sagen da pey Wer deß landes herre sey .
Candor ist er genant , Er ist weiten erkant In der inderen India gewant .
Sein weyb haisset Palmena , Sein dochter Diomena .
Das ist das aller schönste kint , Alle weib sint vor ir plint; Wan sy ist di schonste maget Von der ye ward gesaget .
Si ist als di sunne klar Und hat gewart mang jar Ob ir ain man käme Den sy mit eren name , Der ain kuener degen sey Und dar zu aller poshait frey .
Di schone und di gehewre Hat ain abentewr In dem lande gelait , Di ist mir dicke gesait : Wer di selben prechen sol , Der pedarff gutes geluckes wol .
Ist das er kummet fur das rat Und durch das tor zehant gat , Ain ritter stoltz und gemait Zu ainer tyest sich perait .
Er sendet im ain grosses sper : Zeprichet er es dann , so ist er Ledig , und der ritter dann Gelobet im als ain piderman .
In der abentewre Muß er mit der yestewre Sechtzig ritter pestan : Deß mag er nicht abegan .
Stichet er der ainen ab , Der muß im dienen als ain knab .
Wirt er dan nidergestochen nider , Zehant so muß er keren wider , Er welle dann dienen dem mann Der im hatt gesiget an .
Doch ist sein arbait verloren Umb di maget wolgeporen .
' Do sprach Lonius der degen ' Herre , welt ir eren pflegen , So vertigt mich an di vart Da das land ist verspart , Das mir Serpanta und Ydrogant Mit gesichte werdent erkant .
Villeichte uns das gelucke purt Das ditz land offen wirt .
Ir sind zway und nicht me Dy disem land tunt so we; Nu nemet ir ewr synne : Pliades di mermynne Und iren man Piramort Hett wol funff hundert tracken dort Ze Wabilon , von dem ich kam .
Das gelucke mich von dannen nam , Das düt es hie auch , werder helt .
Lat mich varen !
' - ' wie ir welt !
' Nemrot sprach ' var da hin !
Got geb dir gluck und gewin !
' Climodin fur mit im dan Und dar zu zway hundert man .
Si ritten durch di haide Wol drey tagwayde , Di alle sampt wuste was .
Payde stauden und gras Und öde dorffer man vant .
Serpanta und Ydrogant Lieffen dort engegen her .
Lonius sprach ' wer ist der ?
' Do sagten sy im di mare Das Ydrogant das wäre .
Serpanta lieff an in dar .
Er nam der tievelynne war .
Di was so greulich getan Das ichs nit wol gesagen kan .
Si was wol vier elen lanck .
Unmassen schnel was ir ganck .
Ir har das waren slangen , Dy hiengen ir auff di wangen .
Aydexen und natren Von dem halse untz auff di platren Hingen auß ir velle .
Si pliesen alle schnelle Gifft auß irem munde .
Di tyevelynne kunde Gifft werffen auff der nasen , Das der anger und di wasen Mit al wurden uberdent , Als der leym ward geklaint .
Lonius der rayd auff sy .
Er sprach ' saget mir und wie Ir di strassen vertuet Da man zu dem lande gut Solte varen und reytten ?
' Si sprach ' wiltu mein peytten , So sag ich es dir nach deiner ger .
' Er sprach ' ja , nu wol her !
' Ir hals was langk als ain scheit; Ir naßlocher waren weyt; Ir zende gel als ain wachs , Di schniten als ain scharsach das gras; Ir maul weyt , ir oren langk .
Di tievelin dort her sprangk .
Si schneutzet auf in zway aiterchloß , Di waren zwayer feuste groß .
Das stanck so fraißlich , Ich enwaiß wem ich es geleich Dann ainem faulen hunde .
Si spirtzet auß dem munde , Das was grün als ain graß .
Das ye da genaß , Das schuff das gute vingerlein ( Er hett es an dem vinger sein ) Das fraw Pliades ee trug .
Mit dem schwert er auff sy slug .
Er slug herab der slangen Der michlen und der langen Mer dan zwelff ab der haut .
Si schre mit ainer stymme laut : ' Wa pistu , lieber Ydrogant ?
Appolonius von Tyrlant , Der hatt preyß an mir pejaget .
Uns ist von im geweissaget Das er uns hie zerstorn soll : Das hastu vernomen harte woll - Du pist frech und klug - Das er Kolkan slug .
Nu rich mich !
es ist not .
Mein salige muter Prigamot , Di weyssagte mir di stund , Dy ist yetzund worden kuntt .
Appolonius von Tyrlant , Ich sich das swert in deiner hant Das Achirones ist gewesen : Da enmag nieman vor genesen .
' Climodin ratt alldar .
Er horte dise rede gar .
Das was Appolonio lait Das er so nahent pey im rayt .
Ydrogant was ain man Also wunderlich gethan .
Er was wol aines speres langk , Niden groß und oben schwanck .
Sein leib vor aller was Geleich grün als ain graß .
Das hinder tail waz ain fisch Mit weyssen praitten schuppen frisch .
Hinten von dem rucken abe Hett der vil sawre knabe Ainen fischzagel lanck .
Sein atem als ain harm stanck : Er was gar unsuesse .
Er hett praitte fuesse Mit flecken recht als ain gans .
Den zagel er nach im dans .
Er was ploß an alles clait .
Sein antlütz was elen prait .
Zwen lange schâchzende An deß mundes ende Ze payden seytten gingen aus .
Er was geschaffen als ain strauß : Sein nasen krump als ain schnabel , Sein vinger als ain hawgabel , Sein augen tieff , sein oren langk .
Lettfüssetanm was sein gangk .
Da in Appolonius sach , Er rantt auf in und sprach ' Sag an , du poser schalck , Du tievels sun und schanden palck , War umb ödest du den pfat Der in das gute lant gat ?
' Ydrogant der sprach alsuß : ' Du pist es , Appolonius ?
Groß ere hast du pejaget , Das hat mir Pluto gesaget , Der mein rechter vatter ist .
Du enschaffest nicht zu diser frist : Du pist Nemrott undertan , Gevangen und aigen man; Du enmacht hie geschaffen niht , Dein vechten ist nu gar enwicht , Wie kune dir das hertze sey , Du wirdest ledig und frey .
Darnach wirdet das lant dein Und di clare chunigein Diamena , di clare maget : Also ist von dir geweissaget .
' Appolonius der rayt in an .
Da floch der ungefuge man Vor im in ain tieffes tal .
Di heren rantten nach im all .
Der ungestalte Ydrogant Zwen kruge er da vant , Da was inne zawber groß .
Den ainen krug er auß goß .
Deß ward dem heren zesawr : Es kom hagel und schawr , Plick und donersleg .
Ydrogant floch von dem weg .
Ain wolckenprunst viel nider , Das da vor noch syder So ungefuge nie gefiel : Da war gegangen ain kiel .
Di heren hetten solche not , In was gar nohent der dot .
Das wasser traib sy an ir danck Von danne ainer meile langk Und mer dan zwayer meyle prait .
Climodin mit kumer rayt .
Do nam in Lonius an di hant , Er furt in auz an das lant .
Di andren pliben in der not Und lagen mer dann halbe dot .
Diser hette das roß verloren , Der den schilt , diser das horen .
Ey wie sälig er da was Der vor der gusse genaß !
Si riten und gingen wider : Ir kam chainer dar nicht sider .
Climodin der dete kunt Nemrotten der selben stund Das Lonius war von Tyrland Kunig Appolonius genant .
' Ydrogant hatt gesagett Das im das tal und di magett Noch soll werden undertan .
Das mag ee nicht ergan Dann so er ledig wirt von dir .
Nemrot , nu volge mir : Es ist ain kunig reiche; Nu hab in erleiche , Der mag dir wol zestaten komen Und an deinen eren frummen .
' Nemrott der was ain schalk Und ain ungetrewer palk .
Er sprach ' seyt er an kunig ist , So muß er mir an diser frist Meinen schaden ablegen : Des hab ich mich gegen im pewegen .
' - ' Naine !
' sprach Climodein ' Das ensoll mit nichti sein : Du soltest verliesen ee deinen leben .
Du hast dein trewe dar gegeben : Kainem fursten zymmet wol Das er sein trewe prechen sol .
Wan es den leuten wurde kunt , So wurde schwartz sein lobemunt .
Ain kunig solt nit liegen Oder kainen ritter triegen .
' Nemrot ließ di rede sein .
Der vil getrewe Climodein Sagte dise mare Das der gevangen ware Der werde kunig von Tyrland Appolonius genant .
Im was ee wol gesagt Was er eren hette pejagt , Deß ward im paß undertan Payde ritter und man .
Si puten im furpaß märe Ir dinst und ir ere .
Doch merckte Appolonius wol Das Climodin was trewn vol .
Do Nemrott deß enpfant Das sy den von Tyrlant In eren paß hetten dann ee , Das det im in dem hertzen we .
Ich gedachte ' wie ich es an moht angetragenv , So must du schyr werden erslagen .
' Er sprach in valsch an : ' Appolony , werder man , Wiltu dich ledigen von mir , So tue das ich gepeutte dir !
Du pist von art ain rechter degen Und kanst wol rechtes streytes pflegen : Pey mir sind hie gesessen Zwelff prüder wol vermessen , Di sind zu allen rechten mein , Si solten auch mein diener sein .
Nu ist also here kommen Das es mit rede ist auß genomen Si sullen mir nicht dienen me , Ee dann ich kampfes sy peste .
Ir vatter hieß Pesigem : Er was mir ee undertan .
Der amerall mir widerpott v : Do geschach mir ir hilffe not .
Er prachte mir zwelf tausent man : Dem ameral gesiget ich an .
Do gab ich im zerechte Das sy noch und ir geslechte Von mir frey sollen sein .
Nu tue mir dein hilfe schein !
Wann ich nach hilff sende dar , Das nement sy vil claine war; Pitt ich sy umb stewre dann , So sprechen sy mich kampfes an .
Daß muß ich hin lassen gan , Wan ich getor ir nicht pestan : Ich furchtte meiner heutte .
Si sind so starcke leutte Das ich niemant vinden kan Der sy geture pestan .
Ich muß mich ir gar verwegen Du enwellest mir dann , werder degen , Geben deinen gutten ratt : Sunst pin ich der an hilffe stat .
' Do sprach der von Tyrlant ' Herre , ich pin in deiner hant .
Was du gepewtest , das soll sein , Und gieng es an das leben mein .
' Do sprach der valsche Nemrott ' Werder man , nu lon dir Gott !
' Deß andren morgen so tzehant Wurden prieffe gesant : Das sy lenger nicht enpitten , Gar schier hin zehofe ritten̅ , Oder das sy waren perait Ze kompfe .
das ward in gesaitt .
Di rede was in gar unwert : ' Wir wellen tuen was er gert .
Reyt wider haim und sage Wir komen uber zehen tage An dem freytage frü : Das er perayt sey dar zu !
' Das geschach .
sy komen dar .
Yeglicher pracht ain schar Mit im : es waren tausent man .
Si hetten edlen harnasch an .
Nemrot der kam auch dar .
Zehen tausent was sein schar .
Doch was es auß außgenomen wol Das da niemant streytten soll Dan zwen in ainem ringe .
Welchem dann misselinge , So drete ain ander an sein stat : Der streyt allererst ain ende hat .
Es rait dort her Asclepidan : Der prachte mit im tausent man .
Dar nach sein bruder Alkysil : Der furte lewte also vil .
Auriga und Celicon , Woletus , dar nach Chinobron , Cerastes und Emogalis , Flawran , dar nach Gripposis , Percimon und Spatomel : Das sind di zwelff pruder schnell .
Yeglicher prachte tausent man dar , Di zwelff pruder zwelff schar .
Der kampfring ward perait : Das was ain grüne wise prait .
Der erste was Asclepidan .
Er sprach ' wer will mich pestan ?
Der drett allher .
ich hab recht .
Es muß hewte werden slecht .
Es ist doch Nemrot zevil Das er di gabe uns prechen wil Di er unserem vatter gab .
Der amerall von Halapp Hett in in das mere geritten : Da ward er von uns uberstritten .
Von der schuld ließ er uns frey , Wie ungenadig er uns sey .
Das recht will er uns prechen : Das sullen wir hewt rechen .
' Er sprang drate in den krayß : ' Ich wil mein recht , Got wol waiß , Hewte mit dem swert weren Und auff seinen halls peren .
' Sein harnasch was von stahel gar , Liecht als ain spiegel klar .
Er hett ain swert , das was güt , Er hett auch werlichen müt .
Appolonius von Tyrland Was perait da zehant .
Er sprang zu im in den ring .
Asclepidan der jungeling Trat gegen im als ain perck .
Da gingen grosse sleg entwerch An helm und auff schilte .
Man horte auf dem gevilde Als aines schmides anpaß , Da ungefuge slege groß Auf gingen von hämeren .
Auff den helm was ain tämerensub : Slag da von slage gie .
Asclepidan ubel es gie : Im slug der von Tyrlant Fluges ab di rechten hant , Das sy auff das graß viel .
Dar nach slug er in auff den schiel , Das er nymmer wein tranck .
Alkysin in den kraiß spranck .
Appolonius was perait .
Paide schmal und prait Maß er im die slege .
Er slug in das er pey dem wege Nider viel .
er was dot .
' Awe diser laiden not !
' Sprach der junge Auriga .
Er sprang in den kraiß sa Und wolte di prüder rechen .
Paide slahen und stechen Taten sy ze widerstreyt .
Der krayß was michel und prait; Er ward Auriga ze enge gar : Der Tyrer trayb in her und dar .
Dar nach gab er im ainen slag Das er auff der erden tod lag .
Celicon ward ungemüt : Es muß leib und güt Heutlangk verzeret sein; Du giltest mir di prüder mein .
' Er lieff an in zu der stund Als ain winnender hundt .
Si slugen slege herte .
Geschwind was ir geverte , Ir sleg wurden dicke : Als von dem wilden plicke Das fewr auß den helmen drang .
Darnach ward es nit lang Das in der von Tyrlant An ainem schirme ploß vant : Do stach er im das schwert in .
Celicon hett ungewin , Wann er ward ze tod erslagen .
Da ward schreyen und clagen .
In zorne sprach Woletus : ' Soll uns ain man gar alsuß Morden ?
wie mag das sein ?
' Er lieff auff in als ain schwein .
Ain stangen , di was stächlein , Di trug er in der hant sein .
Er ließ sy umb schnurren Und slug so grosse schmurren .
Woletus der sawre knab Schlug muscheln genug herab .
Sein slege waren also groß Das ir der Tyrer verdroß; Doch det er sein paß war : Er maß+wider slege wider dar .
Wann er im den slag maß , So sprang er hinder paß .
Woletus was ain gigant .
Die stangen er hoch auf aufwant : Er slug sy nach dem werden , Das sy in der erden Stekte wol ainer elen tieff .
Appolonius auff in lieff .
Di stangen hett er auff gezogen , Da slug in in den elenpogen Appolonius der helt , Das er der stangen ward entfelt .
Woletus der gigant Nam sy in di tencken hant .
Er gab dem Tyrer ainen stoß , Der was ain tail im ze groß , Das er kam auff ain knie .
Der gigant was aber hie Und will sy stossen aber dar .
Das nam der von Tyrlant war .
Er entwaich auß dem stosse .
Da muste der gar grosse Enphahen von im ainen slag Der in zu dem tode wag .
Er slug in ainhalben an den slaf , Das er rerte als ain schaffs Und vil nider auff den sant .
Di siben prüder so tzehant Lieffen den von Tyrland an .
Do slug er umb sich ain pan .
Wen er mit dem schwerte traf , Dem ließ er auß das rote saff .
Was soll ich euch nu mer sagen ?
Cerastes ward auch erslagen .
Do sy deß wurden gewar , Das her drang auff in alles gar .
Do das Nemrot gesach , Mit seinem here er auf prach : ' Frid auß !
er ist zeprochen , Als er wart gesprochen .
' Si ranten auff ainander her .
Da ward manig grosses sper Zeprochen , das es als das stro Auff fur in den lufften hoh .
' Nu were sich der sich weren mag !
' Da gieng slag wider slag : ' Stich den da , slag den hie !
' Der punas wider ainander gie .
Vil manigem ward deß lebens puß .
Appolonius der was zefuß .
Er slug di roß , das si churren̅ , Er machte güte roß zu gurren .
Da was jamer und not : Yr peliben mer dann tawsent da tot .
Ayn wurm was da nahent alda , Der waz gehaissen Pelua : Er döte roß und man , Es mochte vor im nichtz pestan .
Er was vier spere langk .
Auff zwelff fussen was sein gangk .
Vier elen weyt was sein munt .
Der kam gelauffen an der stundt .
Er hette nahent da ain hol .
Das geprachte hort er wol .
Zehant da sy in sahen , Si pegunden vaste jahen Yedermann an di flucht - So pöse was deß wurmes zucht - , Und muste pleyben aine Appolonius der raine , Wann er hett deß rosses nicht : Sein fliehen was da von enwicht .
Der wurm der nam der erslagen Was er ir mochte getragen In fussen und in munde .
An der selben stunde Zu dem von Tyrland er sich schwangk Und nam in in den zagel langk .
Er lieff zu seinem loche wider , Als er getan hat auch syder , An ain hohe stainwant .
Der wurm der vingerlins enpfant Das gut fur di gifft was : Es schuff das Lonius genaß .
Der wurm pegunde vaste toben .
Er lies in auß deß zagels kloben .
Do abeviel er di stainbant abe .
Was in da genert habe , Das er nicht aller zeprach ?
Es wolte Got , als er seyt sprach .
Sein schilt in das mere schoß; Wann der val was so groß Das er vor toder gelag Noch der synne nicht enpflag .
Er lag den tag und di nacht An synne und in anmacht .
Eyn wildes weib hieß Gargana , Di was in dem lande da .
Si hette das lant uberladen Mit grossem jamer und mit schaden .
Hundert mynnikliche kint Di in dem lande yendert sint , Di hette Gargana verstolen Getragen in ir loch verholen .
Di kind alle waren Under zehen jaren , Junckfrawen und knebelein .
Grossen jamer und pein Hett das lant uber all .
Umb wie si di kint verstal ?
Das soll ich pillichen sagen : Ir ward ain schoner sun erslagen , Der was Grissoppo genant .
Dar umb raubte sy di lant .
Di kam gelauffen an das mere , Do Appolonius ane wer Fur doder an der stette lag .
Sy faßte in auff iren nack Und trug in auff in ir loch .
Si warff in nider als ain ploch .
Es was an ainer stainwant .
Di kindel lieffen dar zu zehant .
In was allen gedacht Di abentspeyse war in pracht , Als sy det alle tag .
Der kinde speyse , als ich sag , Waren hirsen und hinden : Was si wildes mochte vinden , Das prachte sy in alle zeyt .
Si prieten deß ze widerstreyt , Gargana lieff in den wald Und vaste stock manigvalt : Si wolt in gepraten haben , Mit im ir kranckes hertze laben .
Da kam dort her Belua Gelauffen .
das sach Gargana .
Si floch gegen dem walde .
Der wurm lieff gegen ir palde , Si floch vor im : ir was gach .
Er lieff ir drey tag nach .
Si enmocht an ir loch nit komen .
Deß nam Appolonius frummen .
Fur dot er pey den kinden lag Geleich untz an den dritten tag .
Er richtet sich auff und saß .
Seiner guten wurtzen er aß .
Da ward er krefftig so tzehant .
' Hochgelobter Trinigant !
Woltest du mir nu sagen Wer mich her hette getragen ?
Ich waiß nit wie mir ist geschehen , Das will ich deinen genaden jehen .
' Da di kint das gesachen , Auß ainem mund sy jachen ' Diser man der lebt noch .
' Si giengen her auß fur di loch Und sagten im di märe Wie er dar komen wäre , Und all ir gelegenhait .
Lonius sprach ' das ist mir laid .
Kommet sy icht schyre wyder ?
' Si sprachen ' sy ist nit komen syder Das sy der wurm von dir traib : Da von dir dein leben pelaib .
' Deß antwurte Appolonius Der jungen kindlein suß : ' Welt ir geren ledig sein ?
' Do sprachen di kindelein ' Ja vil gerne , lieber man; Wir geturen nicht von hynen gan Gargana di sey dann dot .
Wir musten leyden jamer und not , Wan sy ist ain tievelein .
' Appolonius sprach ' lat sein !
Ich kumme nicht von hynnen Ich muß euch von ir gewinnen , Oder muß dar umb sterben Und an dem leybe verderben .
' Da vielen nider susse Di kindel im ze fusse .
In der zeyt loff sy dort her : Zu dem lug was ir ger .
Sy trug ain grosses wildes swein , Das solt der kinde speyse sein .
Appolonius det ir gawme : Er stund hinder ainem pawme Verholen , untz sy fur in slaich .
Er gab ir ainen grossen straich Vor in di dütten .
Das weyb pegunde lutten : Als ainer küe was ir stymme .
Si lieff an in mit grymme .
Mit iren langen tatzen Pegunde sy in vaste kratzen Und vaste in mit irn armen slanck .
Si det im ainen grossen swanck Und viel mit im den perg zetal Auff ainen stain , der was schmal : Da pehielt sich der werde knab .
Gargana di viel hin ab , Das sy alle zeprast; Hie oben pelaib der werde gast .
Gargana die tievelin Wolte mit im gefallen sein , Das er mit ir war gestorben , Da sy sach das sy verdorben An irem pösen leybe was .
Got wolte das der man genaß .
Er kerte wider an das loch .
Da vant er di kindel noch .
Si waren sein von hertzen fro .
Zu den kinden sprach er do ' Wer irret es , welt ir hin dann ?
' Si sprachen ' tugenthaffter man , Du solt pekennen unser not : Wir sein vil nahend deß hunger tod .
Es ist yetzund der dritte tag Das unnser kains nie essen pflag .
Du solt unser gast sein : Sichst du das wilde schwein ?
Deß sullen wir genug pratten : Wir werden wol peratten .
' Sy machten und prieten genug : Der den rucken , der den püg .
Mit in aß der furste .
Weder maißling oder wurste Ward da vil lutzel perait .
Si wurden fro und gemait .
Da sy genug assen , Sy huben sich auff di strassen .
Ain prunne stund da , der was kalt , Deß trangk mit in der degen palt .
Den perg giengen sy zetal Ainen steig , der was schmal .
Appolonius gieng in vor , Si volgten alle seinem spor .
Den tag giengen sy alle gar .
Pey ainer weyle nam er war : Da sach er ain heuselein Vor im .
er sprach ' hie sull wir sein : Mich duncket hie sein leutte pey , Wie gar klain das heusel sey .
' Der tag pegunde naigen Und di nacht her saygen .
Appolonius ging hin an .
Do sach er ainen alten man , Ain schones knechtel und ain weib .
Er sprach ' gegrusset sey ir werder leib !
' Do naigt im der greyse .
Appolonius der weyse Pot im zu der stunde Das er im wol gunde Si peliben pey im alda .
Der alte man sprach ' herre , ja : Schaffe dir selber gemach !
' Do er di kindel gesach , ' Herre , was sint dise kint ' Sprach er ' di mit dir komen sint ?
' Do sagt im der von Tyrland Di abentewr so tzehant .
Deß wart der alte gar gemait .
Er sprach ' nu endet sich mein lait .
Ist aber lebentig Clinisor ?
' - ' Ja , ' sprach er ' ich pin hie vor .
' Da viel er im ze fusse .
Er sprach ' mein schware pusse , Di will mit freuden enden sich .
Herre , ich pin ain ritter reich : Ich hett weß mein hertz gert .
Mein gut was tausent marck wert .
Ain graiff haisset Grandicor : Sein ainig sun haisset Clinisor Reyt mir an di paisse .
Der tag schain also haisse Das der junckher müde was .
Er legt sich an ain grünes graß Under ain stauden und entslief .
Gargana da zu lieff Und zuckte mir den jungling .
Da verkerte sich mein ding : Von dem güte ward ich da vertriben .
Sider pin ich hie peliben .
Di frauwen und das kint mein Ner ich mit dem scheffelein .
' Do sprach Clinisor zehant ' Pistu das , lieber Silomant ?
Dein soll werden güt ratt , Seyt das uns Got erlöset hat Und deß werden mannes leib .
Nym dein kint und dein weyb : Ich gewinne dir wol hulde , Wan dein was nicht di schulde .
' Zu dem wasser gie zu hant Der edel vischer Silomant .
Da vand er visch verre me Dann er in zehen wochen ee Ye geving .
er ward fro .
Er trug sy für di kindel do .
Er sprach ' Got meret unser hail .
' Si assen und waren gail .
Do sach der von Tyrland Seinen schilt an der want Hangen .
er ward harte fro .
Silomant sagt im do Das er in funde do mit geschicht : ' Nemet in , herre , in ewr pflicht !
' Des morgens do der tag auf prach Und er di ' sunnen̅ scheinen sach , Do er di rechten strassen vant , Do cherte mit im Sylomant Gegen ainem grünen walde .
Di kint volgten palde .
Der wald was langk und groß .
Die kinde der wegeraiß verdroß : Holtzpiren und pranper , Der nerte sich das junge her .
Alsuß vertriben sy den tag .
Ain perg vor dem walde lag , Der was michel und weyt .
Es was an der abendzeyt .
Di jungen muden geste Strichen gegen der veste .
Do saß ain graf wol geporen , Der hett sein dochter verloren : Di kam auch mit der jungen schar .
Si was michel und wolgevar .
Do der grafe das vernam Das sein dochter wider kam , Do ward freuden und schal In der purgk uber all .
Er pflag ir mit der speyse wol , Als man werder gest pflegen soll .
Deß morgens wurden gesant Schnelle poten in das lant .
Si gewunnen gute petenprot : ' Di jungen kint di man für dot Auß dem lande hett verloren , Di hatt der degen wolgeporen , Appolonius , erloßt : Das lant soll haben zu im trost !
' Ir freud di ward manigvalt .
Si sprachen ' zwar der degen palt , Dreyssig lande war er wert : Er ist ain held do man sein gert .
' Im ward gabe vil getragen Von silber und von gold geslagen , Hohe roß und güt gewant .
Do sprach der von Tyrland ' Tugenthafften heren mein , Euch soll da mit gedienet sein : Zwar ich nymm umb dise ding Nymmer kainen pfennyng .
' Dar kam der graffe Grandicor .
Do pat der junge Clinisor Und di kint all gemaine Und Appolonius der raine Umb den alten Silomant .
Do gewerte er sy zehant .
Er gab im sein güt wider .
Clinisor gab im syder Gewant , silber und pfard , Wol funffhundert marck wert .
Yeder man nam sein kint .
Ey , wie fro sy alle sint !
Gedichtet ward ein newes lied , Das sang das schone junge died : ' Wir loben den von Tyrland , Der mit ellenthaffter hant Di wilden Garganam erslug , Di uns in den perg trug .
Er hatt gesiget kampfes an Den zwelffen : er vil werder man Soll des landes krone tragen !
Er kan grossen preyß erjagen .
' Es ward Nemrot gesaget Das den preyß hiete pejaget Lonius der degen güt : Deß ward Nemrot ungemüt .
Das liedel da sungen Di erloßten jungen Lobten disen werden man : Das gewan im sein leben an .
Dy heren sprachen ainen ratt : ' Es ist schamliche dat Das der tugenthaffte man So gar soll wesen undertan Mit diensthafften sachen : Wir sullen in ledig machen .
' Zehofe ritten sy alle gar .
Si sprachen ' herre , nu nym war : Der man hatt dir gedienet wol .
Er düt noch alles das er tuen soll : Er prachte dir von Wabilon Den grossen hort den Achiron Ließ Pliades und Piramort; Das hafftel was ain starcker hort Das das wilde weib hin trug : Do hett er sich geledigt gnüg; Dar nach slug er Asclepidan , Celicon und Aurigan , Alkysil und Woletun , Chinobron und Cerastum; Er hatt sy dir pezwungen , Im ist wol pelunngen; Er hatt Garganam erschlagen , Di uns gar in kurtzen tagen Schaden vil hatt getan : So hatt erloßt der werde man Unnser kint von jamernot - Wir wanten sy waren dot : Laßs in ledig und frey !
Wir wellen niht das er sey Gevangen oder aygen .
Du solt im ertzaigen Freuntschafft und lieben grus Und du im alles kumers puß .
' Do sprach der valsche Nemrott ' Daß tuen̅ ich geren , sammer got !
' Es was im in dem hertzen nicht , Also vil dicke geschicht Das aines posen menschen mundt Mit rede düt den lewten kundt Das in dem hertzen nicht enist Noch dar ein kam zu kainer frist : Dem geleichen det Nemrott; Ye doch was es sein valscher spott .
Appolonius was gar wert .
Man trug im nach vil manig swert .
Di jungen merten seine schar .
Di künen zungen alle dar .
Si dienten im verre paß Dann Nemrott .
er vieng sein haß Und was im in dem hertzen gram .
In seinem synne in das zam Si hetten in fur gut : Deß petrubt im den müt .
Er sprach ' Lonius , werder man , Du hast kuenhait vil getan , Deß will ich dich geniessen lan .
Du pist ain kunig von Tyrland , Appolonius genant : Wiltu nu dein strassen , Ich wil dich ledig lassen .
Du hast ere und güt Und pist ain kunig hochgemüt : So soltu es nit lenger sparen , Du solt haymlichen varen .
Di heren di inn dem lande sint , Den du hast erledigt ir kint , Di hietten dich vil gerne hie .
Waistu aber als wie ?
Ob sy ain not an gingen , Das sy an dir hingen , So magstu lieber selber sein Ain herre inn dem lande dein .
' Deß danckt im der von Tyrlant : ' Herre , ich pin perait zehant .
Ir habet wol zu mir getan : Nu latt mich eur hulde han !
' Er naig im so tze stund Und hieß im geben zehen pfund Zu zerunge untz in sein lant : Deß danckt im der weygant .
Deß morgens vor der sunne frü Hette sich peraittet dar zu Appolonius auf di vart .
Ain diener im gegeben wart .
Der solte in haben in seiner pfleg Und zaigen im di wege Ainen tag dar nach , nit me .
Do sprach Lonius ' das erge !
' Nemrott der unslechte Schuff mit dem knechte Das er mit nichti liesse Er dät das er in hiesse : Das er fürte den von Tyrlant In di wuste so zehant , Da di wilden tier gan .
' Dar umb soltu myete han .
Ist das er sich da ernert Und sich vor den tieren wert , So hatt er geluck pey namen , Deß er sich nymmer darf schamen .
' Er hiette geren gesehen , Als mann in syder horte jehen , Das der erbäre Da verdarben wäre .
Der knecht der det als er in hieß .
Den herren er nicht von im ließ Hincz an den andern morgen : Do ließ er in in den sorgen .
Er zaigte ym dy strassen , ( Daz er sey verwassen !
) Da yn dy fraisleichen tyr Scholten han verderbet schir .
Der knecht rait von im dan .
Fur sich rayt der werde man .
Im was nicht gar layde .
Er rayd wald und hayde Recht untz an den vierden tag , Das er kaines trinckens nit pflag .
Er aß sein wurtz , das roß aß graß : Anders nicht ir speyse was .
Er rayt furpaß in den tan .
Do pegegend im ain wilder man , Der was kotzott und rauch; Payde ruck und pauch Waren greyß als ain hunt; Er hett ainen weytten munt; Sein augen waren rot und fratt .
Der man zu dem ritter drat .
Do nam der von Tyrlant Sein edel schwert in di hant .
Do das der wilde man gesach , Zu dem von Tyrlant er sprach ' Was tüst du , güter man , allhie ?
Ich gesach zu zehen jaren nie Kainen man in disem walt .
Eyle von hynne palt !
Deß get dir sicherlichen not , Wiltu leyden nicht den tod .
' Do sprach der Tyrer ' Du sagest pöse mär .
Nu sag mir , gut man , da pey Wo mein rechte strasse sey Di richte gegen Armenia .
' - ' Du pist nyndert anderswa .
Mir ist yetzund wol bekant : Du pist verderbet und versant .
Nu reytt hin wider , das ist mein ratt , Do dein roß hergangen hat .
' Er sprach ' nain , ich lag ee dot .
' - ' So komest du in solche nott Das du dein leben lassest da .
Di wuste Romania Hebet sich allehie an .
' Er sprach ' nu gee es wie es soll ergan !
' Der wilde sprach ' nym rechte war : Du komest noch untz nacht aldar Do ain wasser fleusset , Von starcken flusse deusset : Das ist gehaissen Gangis .
Deß piß sicher und gewiß : Scheff noch kainer slacht Gewunnen nie so starcke macht Das sy dar uber mochten komen .
Dein roß mag dir lutzel frummen : Wer es ain starckes helffant , Es zefüre so zehant .
Das wasser ist tieff und prait .
Dein herkömen̅ ist mir laid; Du dunckest mich ain piderman : Ich waiß nicht wie es dir soll ergan .
' Er nam urlaub und rayt Den tieffen walt , di haiden prait .
Pey weyle er von rosse saß , Untz das es ain gräsel geaß .
Von seiner wurtz er nerte sich .
Er was ain kunig da nicht reich .
Dar nach rait er aber dar , Untz er deß wassers dete war .
Er rayt dar zu , das er es sach .
Das det im laid und ungemach : Es was schnell und schwinde .
Von ainem starcken winde Get nicht so grosses seusen .
Aller erst pegunde im grausen .
Es warff grosse pawm nider , Dy traib der wint her und wider .
Der wilde man lieff verre nach : Im was auch zu dem wasser gach .
Appolonius sach in an .
Do sprach zu im der wilde man ' Wie gevellet dir das geschicht ?
Zwar du magst hin uber nicht .
Reyt hin wider , das ist mein ratt .
Vil schier es an den abend gat : Du sichst wol dein rifyer , Dar zu kumpt manig tier , Di alle zu dem wasser gan .
Si mügen sein nicht nähen han In zehen meylen oder me : In wirt von dürste harte we .
Ir komet her ain grosse schar , Di trinckent hie das wasser gar .
Ich pin auch durch trincken hie .
Das wasser ward so aine nie , Deß ich gedencke zwar , Mer dann in ainem jare .
' Do sprach der von Tyrlant ' Lieber , wie pistu genant ?
' - ' Pylagrus ist mein nam : Wenstu das ich mich sein scham ?
' Er gie zu dem wasser und tranck .
Zehant sich auß dem wasser swangk Ain al was sechtzig schuch langk .
Es schwang sich umb des heren pfart .
Der Tyrer zoch das swert : Er slug den alen al Zu stücken manig mal .
Er was dick als ain pain .
Manig zentring enzwain Slug er auß dem ale .
Er laid vil grosse quale : Yeglich stuck lebentig was , So es viel auff das graß .
Er sprang an in an alle pitt Und wand sich umb in alz ain wid .
Daß unsalige wasserwild Schoß mit dem haupt durch den schilt .
Es zoch den vil werden Mit dem schilt zu der erden .
Er hette vil nahent verzaget .
Pilagrus dort her jaget .
Er gab der natern ainen slag Das si vor dem schilt lag .
Do das haubet verdarb , Yegleich stuck dar nach starb .
Alsuß genaß der werde man : Das hette Pylagrus getan .
Er was müde und laß , Seiner guten wurtzen er aß : Er ward loß von müde gar .
Er pot ir dem wilde tar : Er aß ir auch und ward so starchk , Er sprach ' hiet ich hundert marck , Di gab ich noch umb also vil .
' - ' Umb sust ich dir sy geben wil ' Sprach zu im Appolonius .
Deß dancket im vast Pilagrus .
Do gie dort her ain kunder , Ain grosses merwunder .
Es hette wol zwaintzig fusse .
Sein gangk was unsusse .
Es was wol ainer klaffter hoch .
Ainen zagel es nach im zoch , Der was prait als ain tisch .
Es was ain ungestalter visch .
Sein leyb was zwair wannen prait .
Gämlichen es dort her schrait .
Zwo schare es vor im schwangk , Di waren sechs elen lang .
Do es Pilagrus gesach , Zu dem Tirer er sprach ' Fleuch drate , wiltu genesen !
Es mag anders nicht gewesen .
' Er sprach ' hie wirt fliehens niht , Was holt mir da von geschicht .
' - ' So slach im ab das pain hie vor Das der krewss hie tregt enpor; Wann pegreyffet er dich do mit , So zeuhett er dich an alle pit Mit im in deß wassers grunt , So pistu dot an der stund .
' Appolonius stieß di vingerlein Paide an di hant sein .
Do gie der kreuß zu im her , Auff den man was sein ger .
Sein schare was langk und prait , Als ain scharsach sy schnaid , Di was wol ainer elen weyt .
' Schwertzucken das ist zeyt !
' Sprach der Tyrer .
Der chrebß spien di scher , Er wolt in umb greyffen .
Das schwert ließ er sleiffen Und slug im ab di schare langk , Das sy auff das gras sprangk .
Mit der andern scharen Umbving er den erbären Und zoch in zu dem wasser dan .
Laute schre der wilde man ' Werder , tugenthaffter knab , Macht du im slahen di schäre ab ?
' In payde hend nam er das schwert , Ainen slag slug er auffwert : Er slug sy ab pey dem knie , Das sy an ainem äderlein hie .
Dannoch zoch der kreuß in Mit im zu dem wasser hin .
Appolonius umbvieng Ainen stock , do er an behieng So vaste das di adere prach .
Der kreuß viel wider in den pach .
Dem Tyrer nye so lieb geschach .
Pilagrus lieff zu im dar : Ob er lebte , det er war .
Er lebte noch , ye doch das plüt Im durch den helm auß wüt .
Er pand im den helm abe , Ain wasser pracht er im ze labe .
Do er deß wassers getranck , Krefftiglichen er auf spranck .
Noch was der Tyrer Verzwenget in der scher .
Das im das leben was behüt , Das det der harnasch , das was güt .
Wer es so gut nit gewesen , Er mochte sein nie genesen .
Er enmochte mit seynen synnen Di schar von im nicht gewinnen : Si drukte im dannoch , das das plüt In zu den oren auß wüt .
Si ward zelest doch so kranck Das er sy verre von im schwanck .
Er aß aber seiner wurtzen , Do det di kranckhait widersturtzen .
Er dailte auch mit Pilagro , Deß ward er unmassen fro .
Si giengen furpaß an den perch .
Do sach er dort ain schones werch : Es was wunderlich getan .
So sprach der wilde man .
Er nam das schwert in di hant Und sprach ' was ist der valant Das dort ligt an der leytten ?
Ich wän , ich muß streytten .
' - ' Nain zwar !
' sprach Pilagrus ' Es ist aines snecken hauß .
' Das nam in michel wunder .
Er gieng in das kunder : Das was inderthalben so weyt , Es hietten dar inne zu aller zeyt Zwaintzig man gemaches genug .
Es was ain schnecke der es trüg .
Do sprach zu im der wilde man ' Got hatt wol zu dir getan .
Das will ich dir furpaz sagen : Der chrewss den du hast erslagen , Der von dir in das wasser floch , Ich hab gesehen das er es zoch In den pach das helphant , Hirssen , swein und was er vant .
Du hast ein edel gut swert , Es ist wol tawsent march wert .
' Der wilde man hett ainen schal Das der wald aller erhall .
' Ich muß enweg ' sprach Pilagrus; ' Ich hore der wilden tiere suß .
Werder man , nu rat ich dir , Ob du wellest volgen mir , Ich will dich pringen auff das pfat Das rechte gegen Armenia gat .
' Er sprach ' Got lon dirr , salig man !
Du hast gar wol zu mir getan .
Ich muß slechtes gesehen Was mir hie sulle geschehen .
' Sein strasse lieff Pilagrus .
Appolonius zoch in das sneckenhaus .
Do drang dort her das starcke wild .
An den hals nam er den schilt , Den helm er auff pand , Das schwert nam er in di hant .
Deß wildes kam dort ain her; Do satzt er sich zu starcker wer : Lewparten , lewen , wilde swein , Obentin und kamelein , Ainhuren und rinoceros , Wisinttier und frosch , Puffel , hirsen und hinden , Der per mit seinen kinden , Merkatzen , wolff und der lüx , Der kolkodris und der füx , Tigris und das helffant , Vipernateren er da vant , Der tracken und basiliscus , Panthier und trumidarius , Di tier komen mit grosses schar Zu dem wasser trincken dar .
Si lieffen durstig inwendig .
Appolonius warnete sich .
' Si ubersehent leichte mich ' Gedachte der vil gute .
Er stund in vestem müte .
Da sy nu getruncken wol Und deß wassers waren vol , Da hub sich ain greynensub : Das dier pestund den seynen .
Wan wer den anderen übermag , Der schewbt in in den sagk .
Do drang her das edel panthyr , Dem volgten di anderen tier; Wann sein geschmack ist also güt Das es den tieren sanffte düt .
Do sach er ain dracken Sich zu dem panthier machen .
Di tier fluhen alle gar .
Der tracke was schwartzvar .
Er ließ fewr auß dem giel , Das es auff das tier viel .
Das panthyr schre mit grymme Ain clagliche stymme , Das es in den walt schal .
Das wilt floch uber al .
Es hette sich vil nahent übergeben , Wan es gieng im an das leben .
Das sach Appolonius , Zu im sprach er alsuß : ' Soll ich nu verderben lan Das edel tier wolgetan̅ ?
Ich wolt ee mit im ligen dot Ee das ichs ließ in diser not .
' Der edel man von Tyrland Nam das schwert zu der hant Und lieff an den tracken .
Sein sleg mochten kracken .
Das schwert schnaid des trackens haut Recht als ain gesottens kraut .
Der dracke ließ das tier stan .
Er graiff den werden ritter an Mit gestanck und mit fewre .
Der kampf was ungehewre : Sein edel schilt ward verprant , Der porten und der goltrant .
Sein helm was alles plutvar , Di platte rauchig alle gar .
Im det das feur also not Das im gar nahent was der dot .
Do lieff das edel panthier Zu dem weg es kam schier : Es nam wasser in den munt; Da von der ritter wart gesunt : Es pliess das wasser auff in dar; Da von erlasch das fewr gar .
Der ritter gewan ain newe kraft , Er ward aber manhaft .
Der tracke zorniglichen auff in sprang .
Do det er von im ainen schwanck Und slug im di drossen ab Ein loch weiter dann ein nab , Das im durch den halß groß Verre da plut aus schoß .
Er viel nider und was dot .
Appolonius hett aber die not Uberwunden .
er gie dan Als ain streytmüder man .
Zu seinem roß det er war : Do was es zezerret gar .
Do want er sein hende : ' Nu pin ich ellende , Seyt ich das roß hab verloren .
Mir ist an mich selber zoren : Wär ich mit dem wilden man Geritten wider hin dan , Synniklichen hiet ich getan .
Mein klage ward aber newe .
Was hilffet afterreuwe ?
Dem niemand geratten kan , Dem kan gehelffen nieman .
Hiet ich deß wilden mannes rat Gevolget , do er mich sein pat , So war mir leichte paß geschehen .
Als ich die weysen hore jehen : Man funde wol rater , Hiet man nur volger .
Wolt ich da nicht reytten , So muß ich nü dy leytten Zefussen gen , ich waiß wo hin : Ze kranck ist mir dar zu mein syn .
Pilagrus , warst du nu hie , So geschach mir paß nie .
Ich will pey meinen trewen jehen , Mir ware verre paß geschehen , Wer ich pey Nemrotten peliben Und hiet streyt fur mich getriben .
War ich dann wirdicklich erslagen , So musten mich di frumen klagen .
Nu dotet mich ain tier allhie : Wer kan wissen dann wie Ich das leben hab verloren ?
Das ich nie wär geporen !
Es war pesser sammer gott; Wann ich pin der götter spott .
' Dy rede er nie so schier gesprach , Das panthier er pey im sach .
Es legte sich auff di erden Und winckte dem vil werden Das er auff es sässe .
Zam was sein gelässe .
Es kroch auff allen seinen vieren dar .
Deß nam der edel kunig war : ' Das tier ist hoch und groß , An lauffe ains orses genoß .
Sein hauppt ist krumpp , sein har gra , Es hatt als ain greyffecla .
' Der edel under der gute Gedacht in seinem mute : ' Ich hab fur da tier gestritten .
Nu will es mich mit guten sitten Leicht durch das wasser tragen .
Ich muste es zu mare sagen , Solte mir di abentewr geschehen , Ob man mich solt in wirden sehen .
' Er saß im auff den rucke .
Er sprach ' Got geb mir gelucke !
' Das tier lieff das wasser auff , Unmassen schnell was sein lauf .
Gar schyre es ainen furt vant .
Deß frewte sich der weygant .
Es lieff für sich di slichte , Durch das wasser di richte .
Dar nach do es abend was , Es legte sich nider auff ain gras .
Pey ainem kulen prunnelein , Da wolten sy di nacht sein .
Des anderen tages gar frü Das panthier gieng im aber zü .
Er saß dar auff , es lieff fur sich Ainem schnellen roß geleich .
Sust lieff es an den vierden tag , Das es essens nicht pflag Dan des nachtes , so er slieff .
Zelest es auß dem walde lieff Auff ainen perg , der was ploß .
Do sach er aine stat groß .
Das panthier legt sich auff di knie , Als es spräch ' ich muß hie Von dir schaiden , werder man : Du solt mich urlaub haben lan .
' Er saß ab im .
es stund auff .
Zu dem walde was sein lauff .
Er gie fur sich zu der statt .
Ein kint er im sagen patt Wie die stat wär genant .
Das sagt im das kint zuhant : ' Si ist gehaissen Ninive .
' - ' Liebes kint , nu sag mir me : Wem ist die statt undertan ?
' Do sprach es ' dem soldan .
' - ' Wa ist sein haus , liebes kint ?
' - ' Sichst du , da di türne sint , Da ist er inne alle zeit .
Sein purgk ist schon und weyt .
Wiltu , ich gen mit dir dar .
' - ' Ja , kint , das dich Got pewar !
' Das kindel gie mit im da hin .
Da er dar kam , da ließ es in .
Der wirt stund an der zynnen .
Er ward des gastes innen .
Er sprach ' dort get ain waidenlicher man .
Er hatt fremden harnasch an .
' Er gie her auß für das tor .
Da vand er Appolonium far .
Do er den helm abe pand , Do kant er in so tzehant .
Er sprach ' lieber freunt mein , Du solt willikomen sein !
Ich pin fro das du pist komen .
' Das harnasch ward von im genomen .
Im ward pracht dar zehant Von scharlach güt gewant .
Gemaches ward im gedacht .
Er ward zu dem pade pracht .
Man pflag sein unmassen wol .
Der soldan was freuden vol , Wan er was seiner swester sun : ' Was er wil , das soll man tun Dem vil lieben neve mein .
Wan er ist hie nie me gewesen .
' Er fragt in der märe Wie sein geverte wäre .
Do sagt er im di rayse .
Das daucht in ain grosse frayse .
Das sagt er im also gar Wie er vertraib die drew jar Di er gevangen was gewesen : Wie kam in Nemrott het lassen genesen .
' Ich lobe Got zu diser frist Das du lebendig komen pist .
Sein soll doch werden gut ratt : Ist das mir Gott das leben lätt , Wir sollen im gelten mit der satt Mit der er uns gelihenanm hatt .
' Märe komen schyre Das Appolonius der zyre Komen wäre zu Ninive .
Do ward der freuden aber me .
Di selbe stat was so groß , Sy hatt nyndert iren genaß .
Dreyer tagwaide langk Ist di statt .
ir umbegangk Der muß sein in sechs tagen : Es ist war das ich euch tue sagen .
Poten wurden gesant Nach den fursten in di lant .
Si komen willikleichen dar : Da zogte im manige werde schar .
Lonius von Tyrlant Hett poten gesant Zu Printzelen gen Warcilone , Das er im kame schone .
Er sandte gegen Galacia , Das er di lewte näme da .
Do man vernam di märe Das er noch lebentig wäre , Do ward von freuden grosse not : Si wanten er war dot .
Von Syria der kchünig her , Der tugenthaffte Palmer Was von fre&#x1E85;den nahent tot : Er gab reiche pettenprott .
Syrinus in Galacia Und di tugentliche Formosa Frewten sich der pottschaft : Mit freuden wurden sy behafft .
Formosa nam das gute vingerlein Und schloß es in ain klains schreinelein .
Es was das di syrine trug , Do er Achironen slug .
Der edel kunig von Tyrlandt , Wan er es trug an der hant , So moht in niemant gesehen , Als ich fur war herte jehen .
Da pey det sy im kunt Das sein sun war gesunt .
Von Warcilone und von Galacia , Von Charlon und von Syria Kamen im viertzig man , Mit harnasch wol geleget an .
Der kunig von Armenia Rach auch seinen schaden da .
Viertzig tausent schivilier Pracht er auff di rivier .
Von Ninive der soldan Hundert tausent castelan Pracht er schon auff den plan .
Nemrott wart schier gesant Ain widerpott in Wulgerlant .
Do man im sagte di mare , Di waren im harte schware .
Der pote sprach zu im alsuß : ' Er haisset Appolonius Der ee Lonius was genant , Di weyl er was in deiner hant .
Er lebt in hohem mute .
Deinem leib und deinem güte Hatt er haissen widersagen .
Er kommet dir in zwelff tagen .
Von Warcilon der junge vogt Komet da her zu mir gezogt .
Syrinus von Galacia , Palmer von Syria , Von Armenia Palthasar Komet mit ainer grossen schar .
Der soldan von Ninive Der wirt dir selben don vil we .
' Nemrott vil ser erschrack , Do er dy lewte alle wagk .
Er sprach ' nu sey dar das sey !
Und gelte es halt dreyanm !
Mir geschicht aber rechte : Ich volgte meynem knechte , Das ich in hab lassen leben : Das mag mir kummer vil geben .
Hett ich in do geschlagen zu tot , So entdorfft ich nicht diser not .
Piderman er nie wart Wer sein veint lange spart .
Das hatt gemachet Climodin : Das giltet auch das leben sein .
' Climodin dem guten man Ward di rede kunt getan .
Da hub er sich so tzehant Von danne in ain ander lant .
Appolonio kumen mare Das der getrewe ware Climodin durch in vertriben .
Er sprach ' wa ist er peliben , Das er nicht reyttet her zu mir ?
Ey , wie kawm ich sein enpir !
' Er sandte nach im .
do kam er dar .
Da enpfieng er in mit trewen gar .
Er gab im harnasch und pfard , Dar zu wol tausent marck wert .
Nemrott sandte zehant Zu den purgeren in das lant .
Er hieß sy perusten wol Korneß , weines , flaisches vol .
Dye raise ward geschicht schyr .
Mer dann tausent panir Di ritten auß von Ninive .
Dannoch was der anderen me Di dy anderen prachten dar .
Manig schilt von golde klar Ward dar pracht auff das velt .
Dem Tyrer ward sein gezelt Gesant von Galacia .
Grosse zyrde was alda .
Si zogten hin gegen Wulger lant .
Paide raub und prant Deten sy in dem lande vil .
Etlicher ritter spil Wart da funden , wer sein gert .
Harnasch , schilt und schwert Ward da gegeben manigen man .
Cosper was der woldan .
Der unsalige Nemrott Hieß wol speysen Gabilott .
Da wolt er sich pesitzen lan .
Appolonius und der soldan Vielen fur di veste .
Di anderen werden geste Tobten in dem lande Mit raub und mit prande .
Das lant ward gar verhert .
Was da gutes ward verzertt , Das will ich lassen peleyben : Ich enmag sein nicht geschreyben .
Si lagen da , das ist war , Volkumen ain halbes jar .
Für di purg auff das velt Hieß der von Tyrland sein zelt Slahen und dar zu hutten̅ .
Mit antwerch und mit rutten Warff in di veste gut .
Manig man vergoß sein plüt .
Wer da nit was wol behüt , Den kunden sy beschätzen .
Ebenho und chatzen Triben sy an di mauren .
Schalmayen und tamburen , Pusaun , horen und platerspil , Deß was da ane zale vil .
An sturme geschach da grosses mort .
Man schoß den hie , man stach den dort; Disen warff man in den graben; Den must man mit wasser laben; Disem was der kopf enzway .
Sust draten sy den vierlay Vor der veste manigen tag , Untz das da maniger tod lag .
Dye parumen von dem lande Ritten ane schande Zu dem kunig von Tyrlant .
Si sprachen ' herre , du seyst gemant , Werder furste märe : Da du pey uns hie wäre , Da legte wir dir alle zue : Tue zu uns nüe , Laß uns dir schweren hulde .
Wir haben dar an nicht schulde Was dir Nemrott hat gethan .
Wir wellen dir zu dinste stan .
Nym unnsrer veste , degen palt , Wann du wilt , in dein gewalt Wol hundert veste oder me .
Welcher dir dann abe abeste , Den wellen wir dir twingen Und in dein hulde pringen .
' Di rede daucht sy alle güt .
' Das ir anders nicht entuet Dann mein gepott zu aller zeyt , ' Sprach Appolonius ' als ir hie stet , Deß gebt mir ewr sicherhait Und dar zu schweret mir ainen ayt .
' Si schwuren im gemaine , Paide groß und chlaine .
Es ward süne und fride : Das gepott er pey der wide , Ob in yemand präche , Das man sich an im räche .
Climodin cham auch wider , Als er was gewesen syder .
Noch was alles Nemrott In dem hauß zu Gabilott .
Doch gewynnens im di frechen man Zelest uber+houbet haupt an .
Nemrott ward gevangen .
Er wolt in haben erhangen : Do ward er im abeerpetten abe .
Do muste der unraine knabe Das schachzabel wider geben ( Do ließ in der kunig leben ) Und gab dar zu Gabilott .
Der unsalige Nemrott Vil jamerlichen ward geschant : Er muste raumen das lant .
Nu hebt sich freuden vil , Turnyeren und ritterspil , Wirtschaff freuden manigerlay .
Ir sarge di ward gar entzway .
Der soldan von Ninive Hett ainen sun und nicht me : Dem wart gegeben Wulger lant .
Er was Darint genant .
Der soldan hieß der Persas , Wann er zu Persa kunig was .
Ain dochter hett Abacuk , Von Romania der baruck : Di junckfraue hieß Plagena , Ir muter hieß Micena .
Plagenam gab er Dario .
Das lantvolk was alles fro .
Mer dann hundert hochzeit Hetten sy da widerstreyt : Rayen und tantzen , Springen und schwantzensub , Turnyeren und stechen , Grosse sper zeprochen .
Di hochtzeit was kospere .
Wie groß di kost wäre ?
Das ich kan nicht pedeutten .
Man gab den varunden lewtten Paß dann auff tausent marck wert Gewant , silber und pfard .
Nu horet wie das puch sage : Di hochtzeit werte viertzig tag .
Dy edeln in dem lande Mit kosperen gewande Wurden alle wol beclayt : Si furen haym mit wirdikait .
Da die wirtschafft zergie Und er di lantleut lie Varen zu iren vesten , Mit den werden gesten Ward er da zu rate Paide frü und spate Wie sy das gulden tal Gesehen und den reichen sal , An den alle reichait Mit kost und wirdikait Gemachet hiete hie vor Der edle kunig Candor .
Er sprach ' di abentewr ist groß : Auff erden ist nicht ir genoß .
Nyemand auch sy gewynen kan Er sey dan ain rechter piderman .
Wer auch kummet in das lant , Der wirt der tewrist genant Der auff erden ye ist geporen , Vor allen fursten außerkoren .
Gold und edelgestaine Ist da so gemaine Das sein niemant engert .
Wer der selden ist gewert Das er dar in komen mag , Der gelebte nie so lieben tag .
' Di heren sprachen alle ' Ob es ew wol gevalle , So vor wir alle mit ew dar .
' Er sprach ' ir heren , nemmet war ( Ir seyt unverdrossen ) : Das lant ist peschlossen; Es nympt euch leycht wunder : Da sind zway unkunder Von den das lant versperret ist .
' Er sagte in zu der selben frist Wie di abentewr läg : ' Da mit in das lant niemant mag , Di weyl di zway kunder leben , Er enmuß dar umb sein haut geben .
' Persaß der reiche soldan Sprach ' ich will den woldan Deß ersten heben : das ist recht .
Ich hab hie manigen stoltzen knecht Di abentewr haben pejagt Und sind des leybes unverzagt .
Das ich dar komm , das ist mein gir .
Lieber freunt , laß mich mit dir !
' Printzel , Paldines paren , Sprach ' ich will mit ew faren .
Deinen pogen und dein sper , Das han ich mit mir pracht her Und di pfeyle dar mite .
Nu tue , herre , das ich dich pitte; Es solt deinen eren zemen : Laß mich di ersten nemen , Ob ich kam in das lant .
' Appolonius sprach zehant ' Das sey , tieber Printzel mein !
Du solt halt der erste sein .
' Auff prach di erste schar , Si furen alle mit in dar Wol drey tagwayde Durch di oden haide Der Ydrogant het gepflegen , Di von in öde was gelegen .
Der soldan herbergte dort Vor ainem perge an ain ort .
Di anderen legten sich da pey .
' Als lieb als ew das leben sey , ' Sprach der Tyrer ' Volgt diser märe : Reyttet nichtz nit fürpaß , Oder ir gewynnet meynen haß .
Dar zu kommet ir in not , Das ir alle liget dot .
' Si pegunden alle sampt jehen Es solte hart wol geschehen .
Dannoch was ain weyle aldar Do Ydrogant di harnschar Vor dem lande hette gelaytt .
Sein gepiette was zwayer meil prait Und langk wol funff meyle .
Di lieff in ainer weyle Serpanta dy aytters vol .
Si hett in ainem perg ain hol , Do verparg sy sich inne : Di unsusse mynne In das selbe loch sy floch .
Der perg was zemassen hoch : Do sach sy uber das velt prait Wer da gieng oder raytt .
Appolonius von Tyrlant Nam das vingerlein in di hant Da von in niemand mochte gesehen .
Er wolte Idroganten peschawen Und Serpantam sein weib : Das unsalig sey ir leib !
Den pogen spien er umb sich .
Er rayt in das ainreych , Da sein wonunge solte sein .
Er nam di zway vingerlein Di für di gifft waren güt Und auch fur das wasser fluet .
Er rayt in di wilde Und sucht in dem gevilde Ydroganten her und dar .
Zelest nam er sein dort war , Da er lag und slieff In ainem tal , das was tieff .
Es ist nicht das ich euch laß Wie Ydrogant gestalt was : Ir muget sein wol rat han Zu sagen wie er was getan .
Er lag under ainem pawme .
Der kunig det sein gawme : Do was er dem tievel geleich .
Ain lange stange scheutzleich Hett er pey sich gelaitt .
Ain wisenthautt was sein claitt .
Er sprach ' es wär nicht wolgetan Das ich disen tievels+man man Groß und ungefuge Slaffand ersluge .
' In di hant nam er den zawm , Er pandt das pfart an ainen pawm .
Er weckt in unsusse Mit dem tencken fusse : Den slug im der kunig abe .
Auff sprang der ungefuge knabe .
Er sprach ' wer hat da geslagen ?
Das wirt im dalangk vertragen .
' Er wante er mochte gesten; Do must er aber nider nidergien .
Sein schwert schnaid di wisenthaut Recht als ain kabaßkrautt .
Ydrogant stund auff das knie , Er slug dort und hie .
Da ließ sich der kunig sehen .
' Das ist slaffund geschehen , ' Sprach Ydrogant ' das ist ain schande .
' Do sprach er zu Ydrogande ' Nu hab ich dich gewecket doch : Were dich , ob du macht noch !
' Appolonius auff sein pfarde .
Mit der stang er sich werte : Ydrogant mit krafft vacht Mit der stangen ainen slag .
Er slug im auff di hirenschal , Auff den schilt uberall .
Der kunig zu den stunden Slug im tieffe wunden .
Si liessen umbe schnurren Und slugen swinde schmurren .
Ydrogand erzurnet ward .
Er schuttet das haupt und den part .
Greynen ward er sawr .
Er fur vor im als der schawr .
Mit der grossen stangen Slug er zu den wangen An den helm den kunig reich , Das er umb umb umbdrate sich .
Er was vit nahend gevallen nider; Doch kam er von glucke wider .
An Ydroganden lieff er zu hant , Der werde kunig von Tyrland : Er slug im den kopf enzway .
Ydrogant vil lautte schray .
Sein stymme was als ain horen .
Appolonio dem ward zoren : Er slug iru abe das haubet .
Do was er peraubet Des lebens und des leybes .
Seins unrainen weybes Stymme hort er schreyen dort ' Mars Ydrogant unsetis morta !
' Serpanta di unsusse haut Lieff dort her alz ain windes praut .
Ir augen prunnen als ain glüt Di man auß dem ofen düt .
Ich hab auch ee wol gezalt Wie das weyb was gestalt : Dar umb enper wir sein wol .
Si was alles aytters vol .
Do sy in erste ane sach , In zoren sy zu im sprach ' Hastu mir den man erslagen ?
Das giltet deinen vaigen kragen !
' Und spayb auff in des aytters vil , Mer dann ich sein sagen wil .
In den kunig rainen Warff sy mit grossen stainen Und sprang aber von im dan .
Dar nach lieff sy auff den man Und warff im ainen grossen stain .
Payde haupt und pain Zewarff im das weyb so gar Das es alles ward schwartzvar .
Si warff in , das im der schilt prach .
Do der kunig das sach , Er sprach ' ich pin vil nahent petrogen .
' Er graiff in den horenpogen Und schoß ainen stralen gar durch sy .
Do was dy tievellynne hie : Si lieff auf in als ain hunt Und prach im an der selben stunt Den helm abe den er trug .
Mit ainem staine sy in slug Oben auff den hirenschiel , Das er für sy nider viel , Das er nicht hort noch gesach .
Das schwert sy im auß der hant prach : Si wott in haben erslagen .
Do sach sy dratt auff sy jagen Printzelen mit ainem guten sper : Im was auff den teufel ger .
Si ließ das schwert und floch hin dan .
Doch errayt si der güt man Und stach das sper durch sy gar .
Do sy deß stiches ward gewar , Der det ir unmassen we , Das sy so fraißlichen schre Da von der kunig wider kam , Do er den grossen schray vernam .
Si wand sich schier aus dem sper Und lieff gegen dem kunig her .
Do was er zu im selber komen Und hett auff das schwert auffgenomen .
Si sprach ' du must dein leben lan , Seyt ich das mein verloren han .
' Do kam er ee zu dem slage .
Er slug sy auff , das ir der krage Geleich von ainander spielt .
Der speyse lutzel sy pehielt : Si viel ir dar auß ungesotten , Paide nateren und krotten , Aydexen und slangen , Als sy sie hett gefangen .
Do lieff sy drate von im dan .
Si ritten nach ir auff ir pan; Doch kunde sy es gefugen , Si kam ee zu den krugen Do sy das zawber inne vant Do mit ir man Ydrogant Den schawr und den grossen regen Nach seiner kunst hette erwegen v .
Es waren drey krüge Michel und ungefuge .
Der ain krug schuff plicke , Von doner strale dicke , Der ander hagel und schawr , Der dritte ainen regen sawr .
Si wolte yetzund gegossen han : Do kam auff sy der werde man Appolonius genant .
Er slug dar mit rechter hant , Das ir das haupt hin schoß .
Grünes aytter von ir floß .
Das haupt namen sy an ain sper Und prachtens zu den lewten her .
Das was schewtzlich gestalt : Manige nater jung und alt Was auß dem haupt entslungen Und fur das har ensprungen .
Di heren waren all fro .
Si sprachen alle sampt do ' Di abentewr ist entrant .
Es ist erslagen Ydrogant Und sein weyb Serpanta : Uns hindert nyeman mer da .
' Da ward lenger nit gepitten .
Payde sy lieffen und ritten Do Ydrogant erslagen was .
Er lag dort als ain grosses aß .
Do sahen sy da nahend pey Wol uber pogenschuß drey Ligen Serpantam pauch : Er was ain aißlicher slauch .
Di kruge wurden funden̅ ( Si waren zu gepunden ) Das da zawber inne was .
Si warn grun als ain gras .
Si sprachen ' wer di kruge Alle gar zesluge , Der dät gar wol dar an .
Ich wän sy dar auß getruncken han .
' Di heren lagen an der stat Da sy der kunig patt : Di toren waren da her komen , Do si das hetten vernomen .
Si waren ungefuge : Di drey gross kruge Slugen si zu stucken gar .
Do ward der himel swartzfar , Dy sunne di gieng under ( Deß namens alle wunder ) , Der liechte tag der was pedackt , Er ward vinster als di nacht .
Dar nach kam ain donerslag , Das maniger auff der erden lag Der vaste wande gesessen han .
Do erschrack vil maniger man .
Dar nach kam ain grosser schawr Mit ainem winde , der was sawr .
Si sassen drate auff ir pfärd , Si riten gegen dem here werd .
Dar nach kam ain regen groß , Der das lant so pegoß Das mer dann tausent sturben Und an der vart verdurben .
Der grosse regen und der schawr , Der hagel und di winde sawr Werte fur sich drey tag .
Do ward manig helt ain zag , Das er in den walt floch , Das ander auff di perge hoch .
Niemand da mit freuden slieff ( Das wasser was elen tieff Uber wisen und uber äcker ) , Wurden also wacker Das von weter nie me Kai nem man ward so we .
Yetzund ward plicke , yetzund schawr .
Si sprachen ' uns wirt also sawr Das guldin tal und das lant !
' An dem vierden tag sotzehant , Do ward di liechte sunne klar .
Es daucht sy wol zehen jar Das sy da waren gelegen Und jamers nott hetten gepflegen .
Der tag gewan liechte art .
Lenger nicht gepitten ward Si ritten furpaß in das tal .
Da was das wasser uberal Gegossen , das das grune gras Nider gar geleget was .
Das wasser alle sampt hie Den rossen gie untz an di knie .
Si musten drey tage ligen , Untz das di wasser versigen .
Crisia haisset das lant , Das ist das gulden tal genant .
Golt das haisset ' crisia , ' Das lant genennet ist darna .
Gulden perg und di tal Ist das lant uberal .
Es stosset vor an India .
Das Clebermer ist pey im da .
Dreyssig stete hatt das lant : Pesunder ist di statt genant .
Da ist nicht haß oder neyt , Da ist alle weg mayenzeyt .
Laub , rosen und viol Ist das lant alles vol .
Ausserhalben deß landes zil Ist greyffen und tracken vil .
Zu der aine seytten Sind perg und grosse leytten .
Easpey sind si genant : Gock , Magock und Prigant Sind versperret alda , Ainhalben der perge gar na .
Das ich es wol pedewte : Das volk ysset lewte .
Roes flaisch ist ir kost , Sy ensyden da nit kumpost , Ir speyse ist ain condiment : Es ist gar ein mala gent .
India hatt viertzig lant , Di den gelertensub sint pekant .
Crisa gar nahend da pey Di klainen Pigmey Sitzent in den pergen , Geleich den twergen Zwair daum prait , elenlangk .
Das selbe volck ist so kranck : Si mussen zu allen zeytten Mit dem gefugel streytten .
Das weybel kindelein gepirt , Wann es dreyer jar alt wirt .
In acht jaren wirt es gra : Es wirt lutzel eltär da .
Ain ander lant stosset dar an , Als ich das puch gelesen han , Da ist ain volk inne : Als ich nach meinem synne Han gelesen und kan zelen̅ , Ir lenge hatt zwelff elen̅ .
Magroby sind si genant .
Dar nach ligent andere pfant : Agrotte und Warcemoney .
Di sind ires mutes frey : Dy edelen auff der erden , Wanne di alt werden , Di prennent sy ze pulver gar Und sendent di zu stuppe her und dar .
Ain ander lant stosset dar zue : Nu mercket wie das volck tue : Wan sy nu zu alt sind , So slecht man sy als di rint .
Mit wirtschaft und mit schalle Essent sy den leichnam alle .
Ich hab euch rechte gesait Di ausser gelegenhait Dy da was pey dem lande .
Nu will ich euch ane schande Sagen wy das lant lag .
Da sy untz an den vierden tag In den velde sind gelegen , Do musten sy der rayse pflegen .
Sy ritten̅ in ainen walt , Da was obs manigvalt .
Er was vier meyle prait .
Der aine fur den anderen rait .
Si pegunden vaste jahen , Untz das sy vor in sahen Ain gar wunnikliche statt .
Crisan da sy namen hatt .
Do waren sy allesampt fro .
Si viengen herberge do Und slugen hutten auff daz velt .
Das kospere gezelt Hieß der von Tyrlant Auff slahen sotzehant .
Ir ludem was unmassen groß , Das es in di stat doß .
Das nam sy groß wunder .
Si santten auß pesunder Und hiessen fragen märe Wer das volk wäre .
Do enputten sy zuhant Er war ain kunig von Tyrlant; Der soldan auch war komen dar Und von Armenia Balthasar , Von Syria kunig Palmer Und Printzel ain kunig her .
Si hiessen in di stat sagen Ydrogant der wär erslagen Und Serpanta sein trautt .
Di märe wurden uberlautt In der grossen statt gesaitt .
Di lewte wurden all gemait : Si huben ain grossen schal In der statt uberall .
Si ritten in di veste Und enpfiengen schon di geste .
Ain furste was in der statt , Der was gehaissen Arfaxatt .
Er was zucht und eren vol : Er enpfieng di heren harte wol .
Do fragte er der märe Wie es geschehen wäre Das Ydrogant und Serpanta Waren dot gelegen da .
Das ward im schyre gesait : ' Es det der kunig gemait Der da pey euch so frecher statt : Appolonius er namen hatt .
' Do gaben sy im werden gruß , Si nigen im nider auff den fuß : ' Du pist der eren krone .
' Si hetten in so schone Das nie furste auff solcher vart So erleich enpfangen wart .
Si lagen da den selben tag .
Mit kost man ir so wol pflag Das es zu diser stunde Nicht gesagen kunde .
Deß morgens do di sunne schain , Di purger wurden überain Wie sy in enpfiengen .
In das ratthauß sy giengen .
Do schuffen sy das yeder man Sein pestes klaid legte an; Dar nach yedes mannes weyb Solte zyeren iren leyb; Man solt der stat strassen Nicht unpehangen lassen .
Das geschach alles gar : Di statt ward alle goltvar Von dem guldeinem gewande .
Di edel statt Crisande Hett ain mawr , di was hoch .
Ain schoner grabe dar umb zoch Gar schone geformierett .
Dy stat was geczieret Mit tueren , das mich sein wundert : Der waren da drew hundert , Mit mermelstain gemaurett , Achtegk gefigurett .
Da was schon gesetzett auff Auff yeden turne ain gulden knauff .
Reich ercker stunden da enpor .
Vier und zwaintzig purgtor Gingen in di schonen statt .
Payde steig und pfatt Sind mit mermel uberlaitt .
Di strassen sind langk und prait .
Mitten in der statt was Ain herliches palaß .
Welt irs geren hören , Mit vier und zwaintzig roren̅ Was ain prunne dar gelait Mit so grosser reichait Als es der furste wolte .
Wol tausent march von golde An den prunnen̅ sind gewant : Geworcht hett in ains maister hant .
Arfaxatt der märe Und di werden purgere Waren schon angelait .
Sein pestes roß der man rayt , Ye zwen und zwen pesunder .
Von ziere was da wunder : Wol vier tausent frauwen , Di mocht man gerne schawen , Ritten mit iren knappen .
Sy furten rayschappen Di von golde waren reich .
Si waren alle mynnikleich .
Vor in ritten junckfrewelein , Di schoner nit mochten gesein , Zway tausent und ye zway pey ain .
Di sunne nie so liecht schain An den klaren granatt : Noch liechter schain der mayde wat .
Ir wangel und ir mundelein Di hetten auch wol den rubein Mit klarhait uberschönet .
Ir haubt waren gekronet Mit kronen , di waren reiche , Ye zwo und zwo geleich .
In dem fromen̅ hymelreiche Mugen so schon kawm gesein Als di selben kindelein .
Di alten und di jungen Dy lieffen und drungen Mit den heren auff das velt .
Da was freuden widergelt .
Zwaintzig örs wol verdackt , Mit grosser reichait auß außgemacht , Zoch man ledig auff den plan .
Sy schankten sy dem werden man .
Pusaumen und prummen , Pawcken und trumen Slug man da , das es erhal .
Da ward grosser freuden schal .
Da enward anders nicht vernomen Dan ,herre , seyt Gott wilkomen̅ !
' Di sirinen an der panyere Furt man mit grosser zyere Und auch di von dem lande In di statt zu Crisande .
Man furte in auff das palaß Und gab im allen zalas , Ich mayne herberge güt .
Si wurden alle wolgemüt .
Man furte auff ainem hohen sper Serpantan haupt dort her .
Das was so greulich gestalt : Do sprach payde jung und alt ' Der den tievel hat erslagen , Der soll mit gantzem rechte tragen Di crone hie zu Crisa .
' Si sprachen alle ' ja .
Das ist ain tievelin gewesen : Wie mocht er ye vor ir genesen ?
' Eyn lauffen und ain reytten Ward auß an dy leytten Do Ydrogant erslagen lag .
Durch den wald und durch das gehag Wart gegen dem lant ain strassen weyt : Di da vor in maniger zeyt Ungepawt was gelegen , Di hette nu der werde degen Auff auffgetan mit seiner hant .
Si sahen dort wa Ydrogant Lag erslagen auff der wise .
Er was groß als ain rise Und dar zu fraißlich getan .
Do sprach aber manig man ' Gelobet sey der recke , Der edel und der kecke , Der disen valant hett gefelt !
Sein lob soll wesen manigvalt .
' Die tievels leut man swief In ain gruben , di was tieff , Und rauten auff ir gepaine Erden und staine , Verre hoher dann ain sper .
Wer da reyttet oder get fur her , Der sprichet wol ' das ist das grab Da des tievels urhab , Serpant und Ydrogant leyd Untz an di hewtigen zeyt .
' Mere wurden in Wulger lant Offenbare so zehant Das Serpanta und Ydrogant Waren pracht ab dem wege .
Paide steyg und stege Wurden von den leutten vol .
Ydrogant poser zol Was nu fuder getan .
Man mochte wol di strassen han Von Armenia und von Wulger lant : Gute strasse man dar vant , Das di strassen ainen tag Ungepawet nicht enlag .
In di lant flugen märe Das der edel Tyrlandere Zu Crisanda ware .
Der edle herre Arfaxatt Rayt mit den heren an das rat .
Das was reich von golde : Capasias und crisolde , Saffyr , rubin und jochant An dem rade man da vant .
Do sprach der milte Arfaxat ' Herre , di tugent hatt das ratt Das es niemand auff sich latt Dann der an alle missetat Komet her zu disen zeytten : Der mag dar auff wol reytten .
Hatt er aber missedreten Mit ungelimpf an kainen stetten , So wirffet in das ratt nider .
Wolt er dann dar reytten wyder , Es wirffet in inn den pach .
Da geschicht im we und ungemach : Er muß des todes aigen wesen , Wann er enmag nicht genesen , So schnell das wasser ist .
Das tregt in in kurtzer frist Uber manigen grossen stain , Das im rucke und pain Ze stucken gar wirt zetriben : Er mochte lieber hie sein pliben Wer aber in dem lande ist Mit wanunge zu aller frist , Der mag wol reytten auß und in .
Der hie aussen hatt kainen syn Das er dar in muge komen , Hatt er di abentewr genomen Das in das rad wider treybet : Zehant er hie aussen peleybet .
Inderhalb des tores leyt Ain statt di haisset Walsamit .
Ir herre haisset Walsat .
Der selbe graff ain stat hatt Recht in der selben weyß Als das susse paradeyß .
Ist das ew das edel ratt Hin uber schone reytten latt , So kommet ir in di werden statt .
Da wert ir wol enpfangen , Das euch nicht mag pelangen .
Welt ir furpaß dann faren , So soll er ew nicht lenger sparen , Er muß mit euch vechten , Sein knecht mit ewren knechten .
Gesiget er ew dann an , So musset ir aldo pestan; Gesiget ir im aber an , So muß er ew reytten lan .
' Der werde kunig von Tyrland Nam den printzel in di hant .
Er sprach ' Got muß mir hail geben !
Ich will wagen mein leben .
Ist das ich nicht hin uber soll , So getraw ich ewren gnaden woll Ir habet mich dester wirser nicht .
Es mag leicht das geschicht Ainem man ain missetat An der er schulde nicht enhatt .
' Do sprach der milte Arfaxat Ich was weylen in ainer stat , Dy haisset Roseblancke .
Ich diente wol ze dancke Ainer frauwen in dem lande Mit zucht und an alle schande .
Ich rayt aus , das ist war , Es sind yetzund zwaintzig jar : Do kam ich in ain vareys .
Ain stat haisset Gabuleyß , Do rait ain junger man gen mir .
Di sper prachen payde wir; Doch viel der ritter an das gras Der gegen mir geritten was .
Der ritter saß auff wider .
Zehant patt er mich syder Das ich mer gegen im ritte .
Do sprach ich mit gutem sytte " Herre , häbt es nit fur ain haß : Ich reyt gegen euch nit furpaß .
" Dannoch pat er mere Durch aller frawen ere Das ich ritte ainost noch .
Das versagt ich im doch : Ich gedachte " ich han in gevalt .
Er ist jung und ich pin alt .
Im ist geschehen von mir we : Weß soll ich in zeyhen me ?
" Das was dem jungen ritter laid : Er hett ims fur zaghait .
Da ich her wider haym kam , Das roß ich mit den sporen nam : Ich wolte reytten in das lant .
Das rad warff mich her auß zehant .
Deß erschrack ich sere : " Waffen ymer mere !
" Sprach ich " was maynet das ?
Ich ward doch nie an eren loß .
" Vor der stat ze Walsamit Ain schoner tempel lyt .
Da ist Diamena inne , Ain heilige göttynne .
Di hieß ich fragen ainen man Was ich unzucht hiet getan .
Da hieß sy mir wider sagen Si hette mich fur ainen zagen , Seyt ich durch frauwen ere Nicht stechen wolte mere .
Sust pin ich hie aussen peliben Und hab dy zeyt hie vertriben .
' Do sprach der Tyrlandere ' Got lon dir guter mere !
Ich gedet nie kain missetat .
' Er raytt da hin uber das ratt Das es kain wanck nie gedet .
Es was auch manig frauwen pet Und dar zu der junckfrawen Dy chomen dar durch schawen .
Da er kam hin uber da , Deß waren sy allesampt fro .
Si sprachen ' Got der soll dir geben Starcken leib und langes leben !
' Er rant hin ein durch das tor .
Do ward er enpfangen vor Von so manigem werden man Das ichs nit wol sagen kan .
Dar nach rayt der Printzel Fur sich uber deß geluckes rad Als ain schnelles sprintzel Durch das tor in di stat .
Man enpfieng in wirdikleichen Als ain kunig reichen .
Dar nach rayd der soldan Hin uber als ain pyderman , Dar nach rayt Walthasar Hin uber als ain adalar .
Assur , Walthasares paren , Will für sich hin uber faren : Do warff in das ratt wider , Das er viel von rosse nider , Das im der kopf was plutig .
Sein lob das ward unflütig : Er rayt wider hinder sich Mit schanden gar schamlich .
Di gottynne sagte das Er war ain rechtes schanden vas : ' Er floch zägleiche Und auch untrewleiche Von dem werden von Tyrlant : Da von ist er nu geschant .
' Nach im rayt do Palmer , Von Syria ain kunig her , Und Syrinus von Galacia : Si riten uber als ain pfa; Von Egipten Clarantz ( Er trug wol der eren krantz ) , Eraclius von Persia , Piramus von Syria , Der ameral von Babilon , Achilles von Warcilon , Enoch von Dalmacia , Nochey von Pulgaria : Di ritten alle geleiche Uber das rad edleiche .
Socholt von Spangen Mochte nicht dar gelangen : Er was doch deß leibs ain degen , In streytte , in sturm gar verwegen , Er was auch küenes mütes; Doch was er arck deß gutes : Da von must er hie pestan .
Wilhalm von Chralan Must hie aussen peleyben : Er sprach nicht wol den weyben .
In warff das rad in den pach , Das man in nymmer me gesach .
Mirolt von Achadia , Semm von Mesopodonia , Darius von Ninive , Sidratt von Galile , Von Tripel gräfe Sadoch , Matusalem von Maroch Und mit in der edel Climodin , Di ritten mit ein ander in .
Zwaintzig sind nu in der stat : Dannoch ritten uber das rat Zehen außerwelter man Der ich nicht wol gekennen kan; Ich hab ir doch genennet genüg , Der recken edel und klug Di in das guldin tal sind komen : Dreyssig , als ir habt vernomen̅ .
Sich versuchte manig man Der in das lant wolte gan : Den warff es auff als ain palen , Das her auß was sein fallen .
Manigen warff es in den pach , Das man in nymmer mer gesach .
Man pflag ir wol mit reycher kost : Rueben und kumpost Trug man nicht ze tisch; Wilprett und edel fisch Was mit gewurtz den heren wol perait .
Mit speyse was da reychait Und dar zu der peste wein Der auff erden mag gesein Truncken di recken do .
Das lantvolk was alles fro Das so manig weygant Was zu in komen in das lant .
Walsat und di geste Ritten fur di veste , Fur das tor uber das ratt Zu Crisande in di statt , Da ir geverte waren .
Di edlen und di klaren Schuffen in so guten gemach Da nie lewtten paß geschach , Vier wochen auß gar .
Man sant in klainot dar Und manig stoltzes geschmeyde , Gott und edel seyde , Silber und auch edel gestaine Gab man da gemaine Yedem man nach seinem rechte : Koch und kuchenknechte , Roßknecht und sariant Wurden klainot gesant .
Es ward geleich gemessen , Nyemands ward da vergessen : Den ritteren gab man goldgewand , Von seyden nam sariant , Knechtes knecht von scharlachen .
Man ließ niemant so swachen Di wurden gabe gesant , Paide roß und gewant .
Si hetten freuden harte vil : Turnieren und ritterspil , Das triben sy under ainander .
Di stoltzen Crisander Waren mit in hochgemüt .
Paide leib und gut Muste mit in auff gan .
Was kurtzweyle sy wolten han , Deß hetten sy wol gute stat .
Es rait wider uber das rat Di achper geselschaft : Mit freuden was ir müt behaft .
Myt gantzem lobe ich kronev Dyamenā di schonen : Zu Crisa und ze Lisamunt Wurden schyre di märe kunt Das dreyssig außerwelte degen , Di zucht und ere kunden pflegen , Waren komen in das lant : ' Das ain ist der von Tyrlant , Der Serpantam hat erslagen .
Er hat pey seinen tagen Erjaget das er der eren kron trayt : Er ist ain kunig wol gemait .
' Di anderen wurden ir genant Dy auch komen in das lant .
Deß gewan di schone hohen müt .
Si hette leib und gut .
Si sandte dreyssig ors dar Und das harnasch alles gar Deß ain ritter pedarff .
Auff yedes roß man den warff .
Den schilt von dem lande Den ritteren sy da sandte .
Der schilt was grün als ain gras : Auff den schilt geladen was Ain wol maisterlicher wider .
Das haubet hett er nidergenaiget nider , Als er stossen wolde .
Der wider was von golde Maisterlich pracht aldar .
Schmaragden lauter und klar Waren auf den schilt gelait .
Deß selben was deß juppenclaid .
Es hette di gehewre Ain so reiche koventewre Geben dem von Tyrland Das man ir geleiche nyndert vant .
Di zumer auff dem helm was Ain wider , als ich ee laß .
Dar zu ward in mer gesant , Dem ritter dreyerlay gewant .
Sy sandte dar ain prieffelein : Si solten willikomen sein , Zevodrist der weygant ' Der von Tyro ist genant .
' Ain helm ward im dar getragen , Da was ain kron auff auffgeslagen .
Di solte der vil rayne Appolonius tragen ayne , Wan er Serpantam und Ydrogant Erslagen hett mit seiner hant .
Das was den anderen nit laid .
Ma gab yedem man sein claid : Di waren also reyche , Dy welt hett nit ir geleiche .
Sy namen urlaub von dan : ' Nain , es mag nich so engan .
Ich will euch sagen meyne recht : Es sey ritter oder knecht , Der schiltes ampt pflegen wil , Der soll mir in ritter spil Alhie zeprechen ain sper .
Ist dan das gesiget er , So var ich mit im als sein man .
Ist das ich gesige dan , So soll er varen mit mir .
' Do sprach der Tyerer ' daß ist mein gir .
' Si wurden alle angelayt Und zu der jost wol berait .
Walsat kam dort her gerant , Gegen im rayt der von Tyrlant .
Si furten ungefuge sper Und hurten auff ainander her .
Walsat wart gestochen nider; Doch traff Walsat den wider Der im auff dem helm was , Das er in das grune gras Dem kunig von dem haupt schoß .
Dem Tyrer pelaib das haubt ploß; Doch was er gesessen wol .
Walsat was eren vol : Er gab dem Tyrer sein schwert Und sprach ' du pist eren wol wert .
Ich pin dein man , das ist wol recht , Du pist mein her , ich pin dein knecht .
' Er rayt mit im vor der stat .
Do komen sy zu Floripart , In ain stat was wunnikleich .
Der herre was ain grave reich Und was gehaissen Florian , Deß leybes gar ain piderman .
Von Floripart Walsamit Nicht dan ain halbe meile litt .
Nicht verrer yegleiche statt Ye aine von der anderen hat : Der sind dreyssig geleyche , Gar vest und reiche .
Di leste stat ist Crisa , Candor wonet selben do .
Florian was gar gemait .
Fruinpi was im perayt : Da was nicht widerred an .
Nach inbiß da waz Florian Zu der jost schone perait .
Ich sag es wol auff meinen aid : Von so grosser reichait Hort ich gesagen nie me .
Gegen im rayt der von Ninive , Der eren rechte soldan .
Si rauschten außher auf den plan .
Do ward doch nicht dann ain jost .
Der soldan galt im di kost , Ich maine den von Ninive .
Florian viel in den kle : Der val det im doch nit we .
Auff sprang der edel Florian Und ward deß Ninivenitten man .
Von danne ritten sy zu hant .
Ain statt hieß Violpant .
Der statt herre was genant Der werde grafe Dulcifant .
Er patt sy das sy da pelyben Und den tag da vertriben; Deß enmocht da nicht gesein .
Do hieß er pringen guten wein .
Dulcifant was perayt Auff di jost nach gewonhait .
Den stach der Printzel auff das graß , Das er deß valles doch genaß .
Ain stat di hieß Fantana , Dy lag nahent pey in da .
Da peliben sy di selben nacht .
Ain wirtschafft ward in da gemacht Als gut als in ye geschach .
Si hetten freud und gemach .
Der selbe grave Fantamer : Von Syria kunig Palmer Stach den selbe graven abe , Das er ymer danck habe !
Was welt ir das ich euch sage ?
Si ritten geleich zehen tage , Das sy nie wurden sygeloß .
Ain stat di hieß Montaros , Di lag ain meyle von Crisa : Deß nachtes peliben sy alda .
Candor komen märe Das der edel Tyrlandere Ze Monterose wär gelegen .
Er sprach ' wir sullen heutte pflegen Ritterschafft , das man da von Sagen muß zu Babilon .
' Lenger ward da nicht enpitten .
Gegen den gesten sy ritten Und enpfiengen sy mit fleysse .
Candor der weyse , Ich mayne des alten kuniges kint , Reyt dort her durch den wint Recht als ain adelar .
Sein klaider waren goltvar .
Er furt ain klaines scheppelein In der weyssen hant sein .
Es was geworcht so raine Mit gold und mit staine Das pesser nie ward gesehen , Als man in selben horte jehen .
Er sprach ' ditz schone scheppelein Hatt ew di liebe swester mein , Dyomena gesant .
Welches ist der von Tyrland ?
Er ist mir noch unpekant .
Der soll es durch iren willen tragen ( Man hatt in nicht fur ainen zagen ) : Si gicht es sey ir magtum .
Behaltet ir nu hie den rüm , So seyt ir so ain salig man Der ritters namen ye gewan .
Secht ir das gut lant ?
Das wirt dienen ewr handt Und ir stoltzer werder leyb : Si ist auch das schonste weyb Dy ye von weyben ward geporen .
Ir hertz hatt ew außerkoren .
' Candor der werde rayt dort her .
Man furt mit im sechs hundert sper : Mit golde waren sy uberlait .
Candor hette reiche claid , Ain rock und ain cursitt : Das was das schonste capitt Di ye ward ze Crisa geweben .
Dar obe ward geschweben Ainen mantel , der wa grune Von seyden .
der vil kuene Raid ain apfelgrabes pfard; Es was wol hundert march wert : Sein har als grab was .
Perlein , rubein , palaß Und dar zu manig stain klar Waren im gerigen in da har Nach der haidennischen art .
Langk , gra , schon was sein part .
Sein haubt trug ain krone , Di stund im also schone .
Sein wangen waren rosenrött .
Vil werden grus sein mund im pot , Deß ersten Appolonio Und den di mit im waren do , Dar nach der massenie .
Di stoltzen conpanie Danckten im , als es in zam .
Candor Appolonium nam Mit der hant und ritten Gegen Crisa in di stat in .
Crisa was groß und weyt .
Es was nie pey cainer zeyt So schone stat nie gesehen : Also hort ich das puch jehen .
Ain wasser fleusset durch di stat , Crisa es namen hatt , Nach dem das goltreiche lant Und di stat ist genant .
Das wasser mag man lassen Durch yegliche strassen .
Di wirt dan gelitzent allain : Wann da leyt edel gestain Den leutten under den fussen .
Si kunden in wol pussen , Das in die nacht noch der tag Kain widermute pringen mag .
Er furt in auff das palaß Do er selber inne was , So er hie niden wolte sein .
Do hett er ain purgk , di was fein , Di lag zenachst an der stat .
Candor di werden geste pat Das sy in wol liessen sein .
Er patt den jungen Printzelein Das er im sagte mare Von welcher art er ware .
Er sprach ' ich pin Cathelon .
Ain statt haisset Warcilon , Mein vater der was kunig do .
Arragun und Equitania Di dienten geren seiner hant : Loroy Waldin was er genant .
' Candor sprach ' den kent ich wol .
Er was gantzer tugende vol .
Mit seiner ellenthaffter hant Rayt er durch das lant .
Er diente lob und preyß Mit ritterschafft in allen weyß .
Er rait von hynnen an schaden .
Zwelff helffant hieß er laden Mit gar feinem golde : Das gab im zesolde .
Und ist es im hin haim kommen , Deß magstu noch haben frummen .
' Printzel sprach ' herre , es ist war .
Es ist aber manig jar , Das ich sein nit gedencke wol .
Vil williklichen ich euch dancken sol; Ich hab sein noch ain michel dail : Got musse euch geben hail !
' Junckfrawen dreyssig gingen dar .
Di heren wurden harnasch par Von den frauwen und ploß .
Der dochter schone was so groß Das in di mude gar entgieng Und in das hertz freud enpfieng .
Man pracht in dar so gut gewant , Es mochte yetzund Schwaben lant Kawm gelten di claid Die da wurden an iren leib gelait .
Di heren sind geklaidet gar .
Do gie Candor zu in dar .
Er sprach ' wir sullen warten Gen in meinen wurtzgarten Ob ich wurtzen da seyn , Mit disen schonen junckfrewelein .
' Di heren waren peraitt , Wann sy waren deß gemaitt .
Der wolgemude Candor Ging mit Appolonio vor .
Der kunig trug ain krone; Der andren kunige schone Trugen krone als er; Schone scheppelein trug der Der sust ain hoher recke was , Von rubin und von palaßs Und von golde , das was fein : Sust giengen sy in das gertelein , Candor und di geste .
Es lag under der veste Di da haisset Lisemunt , Da Diamena auff wont .
Das gärttel hett ain gulden tor , Do stund ain grosser riß vor : Er hette ain stang , di waz groz Ain klafter .
prunne pey im floß Mit zwelff roren gulden .
Ain kar , das was smaragdein , Dar inne der lawter prunne clang .
Das char was ains speres lang .
Do sy komen an das tor , Do sprach der edel Candor ' Hie ensoll niemant in gan Sein hende muß er entwagen han .
' Do sprach der von Tyrland ' Ich twage haupt und hant , Ob ir ew sein genietet Und ir mir es auch gepietet .
' Er twage di hand , als er in hieß , Da er sy in den prunnen stieß , Do ward im der klaine nagel Schwartz als aines peren zagel : Do erschrack der genendeasub .
Etliche gewunnen hende , Di waren allesampt schwartz .
Recht als ain geprantes hartz Etlichem was di hant , Etlichem der vinger ungenant : Disem mer , enem ringer , Etlichem ainen halben vinger .
Es was ainer nicht da peliben , Das pech hett sich an in geriben .
Do das der kunig gesach , Zuchtiklichen er zu im sprach : ' Von wanne ist das her komen ?
Wa habt ir di mail genommen ?
Wer da wil in ditz gertelein , Der soll an alle mail sein .
' Do sprachen sy alle geleiche Si enwesten sicherleiche Von wie es in wer geschehen : Si enhettens nie mer gesehen .
Candor sprach ' wir sullen gan Diser rede ain ende han .
Wir mussen alle keren wider .
Der rise slug ew der nider , Giengt ir mit den mailen dar .
Es ist gut das ich ew pewar .
' Er furte sy in ainen tempel , Deß form und deß exempel Was recht sinebel als ain kloß .
Der tempel was zemassen groß .
Do was ain gottynne , Venus , di susse mynne .
Der priester vor dem altar lag Der deß selben tempel pflag .
Dem zaigten sy di hende .
Er sprach ' ewr missewende Ist nür von den gedäncken komen̅ Di weder schaden noch enfrummen .
Welt ir der mail ledig sein , So gett fur di gottin .
Ir habet frauwen an gesehen , Da von sind ew di mail geschehen .
Nu get , ir frumen knechte , Und saget vor ir rechte Wie ewr gedäncken sind gewesen , So latt sy ew zehant genesen .
' Si giengen fur ir pilde .
Das was von frechem wilde Also maisterlich erhaben , Geschmeltzet und dar ein gegraben .
Appolonius kniete dar .
Er sprach ' Venus , susse mynne klar !
Da mir das schone junchfrawelein Auff pand das harnasch mein , Ich gedachte in meinem müte : War nu hie di güte Diamena , mein kunigein ( Ir diener will ich geren sein ) , Si mächten mir ir augen plick Erlosen meyner sorgen strick .
Auch was di junckfrawe klar Di mich machte harnaschpar : Der was ich mit zuchten holt .
Venus , ditz ist gar mein solt : Ich hab gelegt dar auff mein vleiß .
' Zehant ward im der nagel weiß .
Printzel stund pey der tür .
Si sprachen ' Printzel , get her fur !
Ew sind di hend paide prawn .
Ir solt don confession Vor der heiligen gottin , Was ewr schulde muge sein .
' Er kniete fur das pilde nider Und sprach ' den helm mit dem wider , Do mir in di junckfrawe ab nam , Von meinen synnen ich vil nahent kam , Wann sy was so mynniklich .
Ich gedachte " ach Got , solt ich Kussen deinen rotten munt , Das näm ich für tausent pfund !
" Venus , nu erparme dich Genadiklichen uber mich !
Ir mundel pran als ain glut , Das zersterte mir mein müt .
Ir prustel waren sinewel , Ir har als ain golt gel , Si hett ains valken augen .
Ich pin deß ane laugen : Möcht es wol mit zuchten sein Das ich das selbe junckfrewelein Solt an mein hertz drucken Und nahent zu mir schmucken , Ich liesse die hende dar umb zwar Geren schwartz zehen jar .
Fraw Venus , edle kunigin , Das ist gar di schulde mein .
' Der priester petet Venus an : Er sprach ' er ist ain junger man .
Deiner mynne zunder Tuet mit im groß wunder .
Du solt in genade lassen han , So hastu wol zu im getan .
' Di hende wurden im als ee Zehant weyß als ain schne .
Do kniete dar der soldan , Der was auch ain junger man .
Er sprach ' Venus , kunigein !
Da mir das junge maidelein Mit ir gar schneweissen hant Deß schwertes v&#x00EB;ssel auf pant ( Sneweiß waren ir hende ) , Ich hette vil nahent mein ende Von den stricken genomen̅ .
Wär sy nicht schyr von mir komen̅ Di susse creature , Mit deiner mynne fewre Hett si vil nahen verprantt .
Da von ist mein hant Russig und muß schwartz sein .
Es ist , frawe , di schult mein .
' Do ward der soldan gesunt Kurtzlich an der selben stund .
Palmer von Assiria Kniete fur das pilde dar .
Er sprach ' Venus , haylant !
Mir ist schwartz ain halbe hant .
Es kam ain schones junckfrewelein : ( Das sy salig musse sein !
) Do sy mit ir weyssen hant Mir dy pressel auf pant , Do schwang sy di arme umb mich .
Von meinen synnen kam ich .
Ir augen waren liechtvar , Recht als ain karfunckel klar .
Ir zuckersusses mundelein Prach mir in das hertze mein .
Ich gedachte in meinem mute " Nu wolte Got solt di gute Wesen mein geselle !
Ich wolt dar umb in der helle Prynnen gerne zehen jar .
" Venus , das ist mein schuld gar , Di ich yetzund hab gesait .
' Do ward im di hant praid .
Von Egipten Chlarantz , Der sagte auch sein schuld gantz .
Er sprach ' das mynnetockel Hette rayde lockel , Ir hende weyß , ir vinger langk .
Si hette kayserlichen gangk .
Ir prustel stunden zu aller weyß Als opfel auß dem paradeyß .
Ir rotes mündel mich lachet an .
Do ward ich ain pekumert man .
Ich gedachte in meynem synne " Ey Venus , susse mynne !
Solt es an deinen genaden sein Das ich ditz junckfrewelein Solte schmucken an mein hertze , So zergieng gar mein schmertze .
Ich näm es auch fur alles gold .
" Venuß , sich das ist mein sold Di ich hewte begieng .
' Zehant sein hant ain weyß enpfing Von Galacia Syrinus Kniete dar und sprach alsuß : ' Es kam di allerschonste magt Von der ye lob ward gesagt .
Zehant do ich sy an sach , Ir schone in mein hertz prach .
Ir augen stachen dort her Als zway wol geschliffne sper .
Di schone vieng mich an ir pant , Das ich fuß oder hant Nicht en kunde ruren̅ .
Da sy mit den snüern Aufze stricken umbe gieng , So gar di schone mich bevieng .
Do was nicht anders mein gedanck : " Ey , wol ain susser umbfangk Wurde mit zwayn armen planck !
Und welch ain lieplicher swank , Vier painel in ain ander !
Hiet ich was Allexander Ye gewan , das gäb ich dar , Das ich die schonen magt clar Drucken solt an mein prust Nackend : so wurd sy gekust Von mir mer dann tausend stund .
" Ir susser rosenvarber mund Hett mich vil nahent verhert .
Guter trost hatt mich genert .
Ich näm es zu ainem tayleanm , Solt ich nach meinem hayle Pey ir ain nacht sein Lieplich nach dem willen mein , Das ich deß morgens wäre dot .
Das ist mein sold und di not Di mir di liebe hatt getan .
Venus , laß mich dein hulde han !
' Do er di peichte gedet , Do wardt er weyß an der stett .
Sy giengen nach ainander dar Und sprachen ' ir sult gar Der mayle ane werden , Fur di gottin knien auff di erden .
' Es wurde langk solt ich gar sagen , Dar umb will ich sein gedagen .
Do wurden sy alle gar gesunt .
Candor gie mit inn zu stunt Gegen dem schonen gartelein , Das was edel und fein .
Der rise was mit maisterschafft Dar gemachet .
er hette kraft Das er deß garteleins pflag .
Er slug in das er dot lag , Wer mit schwachait kam aldar .
Das ubertür was klar : Nicht dan saffyr und rubein; Di eckstain an dem turlein Granatt und capasius , Karfunckel und smaragdus .
Das turlein ward auff getan .
Si wolten in den garten gan .
Candor gie in allen fur Durch di wunnickleiche tür .
Ain sewl stund in dem gertelein , Di was lautter und fein Als ain liechter cristall .
Man sach sich da inn uberal , Wer vor der tür hie aussen was .
Es was ain liechter adamas .
Di sewl hette acht ecken .
Auff der sewl sach man stecken Acht knöpfe herleich , Mit golde und mit gestaine reich .
Acht stapfen liecht gevar Giengen zu der sewle dar , Di waren hoch und prait .
In der tür man ane aneschrayt .
Candor gie die stapfen an .
Der Tyrer wolt nach im gan : Do er den vierden staphen dratt , Do gie er umb als ain rad Und viel zu der tür auß Auff den rucken und auff den strauß .
Do sprach der edel Candor ' Du must peleyben da vor .
Welich man ain zage ist , Der mag her ein zu kainer frist .
Als ich yetzund hab gesehen : Dir ist ain zaghait geschehen .
' Dem edlen Tyrlander Was ditz ding gar schwer .
Er enkunde nie gedencken dar an Wa er zaghait hette getan .
Der soldan und Printzelein Wolten an di stiegen sein : Da vielen sy außer als ain ploch .
Si enliessen sein nicht dannoch Dy mit in waren komen dar : Si deten ires geluckes war .
Do geschach in als disen syder : Si vielen alle di stiegen nider .
Candor der reiche Sprach zu in zuchticleiche : ' Ir außerwelten knechte , Nu mercket ditz ding rechte : Welich man zu kainer frist Mit missetat besprochen ist Der er doch nicht hat getan , Und hab doch den argwan , Der enmag in da gertel nicht .
Nu mercket recht di geschicht : So edel ist das gestaine , Als lawter und raine Das es kain missetat Auff im in den garten latt .
Spot weret der erste stain , Wann es ist ain grosser main .
Der ander stain ist so perayt , Er treybet aus alle arckayt .
Dem dritten ist unmäre Der fawle legerere , Der sich mestet als ain swein , So er zu turnay solte sein .
Der vierde stapfen wil nit tragen Auff im her einkainen zagen .
Dem funfften ist unmäre Ain yeglich lugnere .
Der sechste hatt ain solche artt : Er hasset smäche hochvart .
Allen rüm der sibende wert : Kompt er auff in , er ist verzert .
Fulle und alle trunckenhait Ist dem achten staphen lait .
Welich man der missetat An im aine nicht hatt , Der get zu der sewle dort .
Das ist der aller peste hort Den ye furste mer gewan .
Es sey weyb oder man : Wer zu der sewl mag komen̅ , Der nymmet dar gar schonen frumen .
Mit seinen augen er sicht Was uber tausent meyle geschicht .
Gedenck an welcher slachte er wil , Des sicht er lutzel oder vil .
Wer in den garten komen mag , Der gelebte nie so lieben tag .
Da stett inn ain prunne : Der man noch di sunne Peschain nie so reichen hort .
Er stett in dem garten dort .
Ist ain man worden alt Oder an dem leybe ungestalt , Er ist auch geporen kranck , Ist er kurtz oder zelanck - Komet er in das wasser ploß , Er wirt an den gelideren groß : Er wirt jungk und wolgestalt Als er sey zwaintzig jar alt; Er wirt synnig und weyse , Das er nach allem preyse Kunigen , fursten raten kan : Er wirt ain freudenreicher man .
' Do sprach der von Tyrlant Zu dem kunige sotzehant ' Herre , mag ich di schult Di ich nu hab verschult , Gepussen mit dem leybe , Das ich hye aussen nicht peleybe ?
Und solt ich dar umb sterben , Ich muß recht erwerben Das ich kom in den garten .
' Do sprach er zu dem zarten ' Ja wol , diser missetat Ettliche ein pusse hatt; Rüm , lug und spot Di enkument dar ein nicht wayß Got : Dy pusse ist gar an im verloren; Wann es ist an geporen .
Du solt in den tempel gan , Als du ee hast getan .
Pitte umb dein missetat , So gibt dir der priester ratt .
Den soltu dar umbe grüssen Wy du schüllest püessen .
' Si giengen in den tempel wider Do sy gewesen waren syder .
Candor gie in di stat .
Tyrus di göttynne patt : ' Venus , frauwe !
tü mir kunt Wa und an welcher stund Ich sey gewesen ain zage , So will ich an disem tage Nach deinen genaden pussen .
' Er kniete ir zu den fussen .
Do hörte er ain stymme wol; Der stymme ward der tempel vol : Di sprach zu im an der stunt ' Gedencke hin gegen Grotimunt , Da du verholne gienge !
Das schwert du da enpfienge , Als dir Syrene hatt gesayt .
Was das nicht ain zaghait ?
Dein hant Kolkonen stach , Das er dich selbe nicht ensach .
Du nym auch in deinen syn : Du eylest zu dem wasser hin , Da dich Piramort jagt .
Wärestu nicht alda verzagt ?
Awe der schanden !
Wie slugstu Ydroganden , Da er lag und slieff !
Das ist die geschrift und der prieff Der zaglichen missetat Di dein leyb pegangen hatt .
' Do sprach der von Tyrlant ' Venus , grosser haylant !
Ich will mit meynen trewen sagen Das ich pey allen meynen tagen Mit wissen nie kainen man Vor zaghait geflohen han .
Venus , gottynne , susse zyer !
Mit list vahend man di tier : Dem wolff legt man di trauch , Da vellet er in untz an den pauch .
Sahe er den trauch ligen da , So wär er lieber anderswo .
Kolkan und Ydrogant Sein für zway tier erkant !
Ich mocht ir anders nicht enhan Ich muste sy also pestan .
Ob mir dein gnad das gicht : Pyramors , den floch ich nicht : Der tracke mit dem fewre Was so ungehewre .
Ich sage das an meynen ait , Es ist auch di warhait : Wer in ain fewr sprunge , Ob im da misselunge , Mein syn mich dar zu zeucht .
Wa ain tausent fleucht , Ain gewäppent slüge , Es deucht mich ungefuge , Es wär auch ain torhait , Wann es mocht im werden laid .
Venus , da ich den tracken Mit dem fewr horte kracken , Do hett ich gegen im were nicht , Mein vechten war gegen im enwicht Gewesen : da hub ich mich von danne .
Ich wär von hundert mannen Nie geflohen ainen dritt .
Susse Venus , ich dich pitt , Hilff mir von diser schult !
Ich pin dir ye gewesen hold .
Albedacus der weyssage Ze Warcilon an ainem tage Sagt auß seinem munde mir Von anderen gottynnen und von dir Ewr gnad und ewr gruß : Nu tüe mir diser sorgen puß !
Gib mir hilff und ratt Wie ich von diser missetat Komme , das ich den garten sehe , Wie we mir an dem leib geschehe .
' Do sprach di gottynne ' Du pist an ainem rechten synne , Werder Tyrere .
Du pist mein diänere : Ich hab mich fur dich angenomen̅ , Das mag dir ze hilffe komen̅ .
Du solt morgen pestan Mit dem spere zehen man , Di tewristen di das lant hatt .
Dar zu gib ich meinen ratt : So du sprengest an di jost , So gedencke wie du hast gekust Dyamenā roten munt : So gelinget dir an aller stunt .
Ain turnay ist auff dich perayt : Da sey frutig und gemait .
Sich an di purgkzynnen : Da sichstu der mynnen Reichen solt und hort An der zynnen sitzen dort .
Di kan dir geben hohen müt .
Appolony , ritter gut , Dar nach laufft an dich ain tier , ( Das hastu uberwunden schier ) So du wirdest harnaschploß : Es ist ain lewe unmassen groß .
Gesigest du den lewen an , So pistu ain hoher man : Dyamena wirt dein weyb .
Di hatt den allerschonsten leyb Die ye von weybe ward erkoren .
Ich hab sy mir außerkoren Fur ainen hort in mein schar .
Si ist so liecht und so klar Das sy nyemand gewynen kan Er sey dan ain piderman .
Es hatt vil maniger werder degen Ritterschafft allhie gepflegen Umb iren mynniklichen leib , Das sy war worden sein weib : So geprach im di wirdikait , Das im die mynnikliche mait Da nicht werden kunde : So must er an der stunde Von hynnen schaiden ungewert Das sein hertze hette pegert .
' Es was an der zeyt wol Das man des abentz essen sol .
Nach den heren wart gesant , Das sy kamen zehant .
Di tische waren perait Und tischlachen dar auff gelayt .
Speyse gar von guter art Fur sy dar getragen ward , Dar zu der allerpeste wein Der auff erde mochte gesein .
Der rede wurde also vil , Solt ich sy sagen an das zill .
Man pflag ir auch mit petten wol , Als man fursten pflegen sol .
Deß morgens do der tag schain , Di heren wurden deß enain Wie sy wolten streytten , Turnieren und reytten .
Do sprach der von Tyrland ' Werden heren , seyt gemant !
Ir seyt außerwelt degen , Recht manhait sult ir pflegen .
Wir sein mit eren her komen : Das uns di nu nicht werd benomen !
' Do er di rede gesprach , Knappen er do komen sach Zu dem palaß inher .
Si trugen zehen starcke sper .
Sy sprachen ' herre von Tyrland , Di zehen sper hatt ew gesant Mein herre , graff M&#x00EB;rtzell , Ain helt küen und schnell , Selb zehent seiner gesellen Di mit ew stechen wellen Durch lob und durch werden preyß .
' - ' Dyamena , dulce ameys !
Durch der willen aller maist ' Er sprach ' ich pin sein vollaist , Ich will gern sein ritter sein , Der hochgeporen frawen mein .
' Dar nach wurden gesant Yedem man der in das lant Nach abenttewr geritten was , Zehen sper auff das palaß ( Der sper sind drew hundert ) , Yedem man pesundert , Mit golde wol uberlaitt : Si wurden schier perayt .
Dy syrenen trug der milte Appolonius an dem schilte , Der selben lay ain rundel : Der stoltze graff Mertzel Den edlen vogel pellican; Als ich rechte vernomen han , Es was deß landes panier .
Si komen auff das velt schier .
Appolonius an der stunt Gedachte an den roten munt Den dort Dyamena trug .
Das sper er under den arm slug , Er rayt gar ritterleiche .
Si traffen paid geleiche , Das di sper zefuren gar In den lufft her und dar .
Si kerten an di widerfart .
Yedem man ain sper wart Wider pracht in di hant .
Do rayt der von Tyrland Das er ymmer danck habe .
Er stach den grafen Mertzel abe , Das er in dem sande lag .
Eya , was lobes man da wag Dem werden Tyrere !
Sein nam ward offenbere .
Ain ander rayt in an , Der was gehaissen Fabian .
Er was gar ain schneller helt .
Zehen waren ausserwelt Der pesten in dem lande , Das sy gegen dem weygande Von Tyerlant solten reytten In turnay und in streytten .
Fabianes sper was groß , Doch hette Tyrus des genoß .
Den rossen paß ward gegurt .
Eya , wie da wart gehurt !
Si stachen auff di schilte Das das fewr von unpilde Von den stichen aus drang , So das starcke sper zesprang .
Printzel und Klarantz Machten auch ir jost gantz .
Palmer und soldan Hettens auch vil wolgetan .
Di werden geselschafft Hetten hohe ritterschafft , Das in allen wol gelang .
Ain hertzoge dort außher drang , Der was gehaißen Adrian Und kam mit reichait an den plan .
Er stach mit der panier , Da furte er an ain wissenttier .
Der schilt was von golde gut , Das wisent rot als ain plüt .
Appolonius der milte Haptet dort mit seinem schilte .
Er gedachte an Dyamenen .
Dy panier mit der syrenen Ward im pracht in di hand .
' Eya , werdes Tyrlant !
' Rieffen̅ di gesellen̅ ' Dein vogt soll heute vellen Etlichen ritter auff das gras Dem sein ungedacht was .
' Dy panyr schnurten durch den lufft .
Tyrus rayt mit freuden guft Auff den kuenen Adryan .
Er stach in nider auff den plan , Das er ain pain viel entzway .
Sein preyß ward da manigerlay .
Si rüfften alle ' Tyrlant !
Dein name wirt ferre erkant .
' Eyn hertzoge Julian Kam gerant auff den plan .
Appolonius in stach Das er nit hört noch gesach .
Er viel auff den grunen kle .
Der stoß det im unmassen we .
Das laß ich in selben haben .
Man must in mit wasser laben .
Do sprach der edel Candor ' Si haben uns geritten vor , Man soll in geben den preyß : Si sind frumm und weyß .
' Der streyt ward geschaiden Von den heren payden .
Di lant lewt und di geste Ritten̅ zu der veste Mit pawcken und mit schalmeyn .
Si lobten alle den frein , Den werden Tyrer : ' Sein lob ist achtper Und der werden ritterschar Di mit im ist herkomen dar .
' Si zogten haym ab weg .
Mann hett sy mit gutter pfleg Untz an den anderen tag frü : Do gieng in aber arbait zu .
Man sagt in das er war perait ( Ain turnay war dar gelait ) , ' Wer da frauwen dienen wil : Der sol reytten an da spil !
' Di geste wurden des gemait .
Si wurden schone perayt , Do nam der von Tyrlant Den kunig Candort mit der hant .
Er sprach ' nu sage mir , herre mein , Ist dise kurtzweyle dein ?
Ist es ernst oder spil ?
Ob mich ainer doten wil , Soll ich , herre , mich dan weren ?
Und ob mich mag erneren Und slahe in wider das er sterbe , Das dan mein arbait icht verderbe Umb di schonen frauwen mein Und umb das edel gertelein , In der gewalt ich mein leben Nach iren genaden hab gegeben !
' Candor sach in gutlichen an .
Er sprach ' nu were dich , werder man !
Si haben alle auff di pflicht .
Si enmugen in das gertel nicht : Da von , ritter wolgeporen , Ist in allen auf dich zoren .
Were dich gar kuenlichen : Mugen sy , si doten dich sicherlichen .
' ' Genade , herre !
' sprach zehant Der edel vogt von Tyrlant .
Der schilt , der helm ward im pracht Der mit den schuppen was gemacht , Di platte und sein edel schwert .
' Nu wol her an , wer sein gert !
Seyt mir es ist erlaubet , Ich kleub ettlichem heut sein haubet , Das es dann schwindel gewynen mag , Gelebe ich den lieben tag Das ich auff das veld komme .
Ir heren , ir sult wesen frumme !
Es gett uns heutt in di hant , Ob Gott wil , ditz werde lant .
' Si rotrerten sich her auß .
Funff hundert ritten auff den pauß .
Di achtperen geste Waren mändlich und veste .
Ir schwert wurden auß gezucht .
Di ritter komen her gedrucht .
Sy slugen hie , sy zugen dort .
Appolonius hielt sein ortt .
Ir flegel schal ward so groß Als auff hundert anpoß Schmide slugen mit hemeren .
Ain ungefüges tämerensub Geschach da mit schwerten , Di weyl di helm werten .
Appolonius der sluge slege , Das man claubte pey dem wege Payde hend und fusse .
Das spil ward gar unsusse .
Doch schante ir der von Tyrland Weder an fuß oder an hant .
Er claub di helm auff den rantt .
Was er mit dem schwerte traff , Da slug er in als durch ain saff .
Do das di heren sahen , Si pegunden vaste jahen Gegen Crisa in di veste .
Da jagten nach di geste , Und das sy paide trew und ait Gaben , dar zu sicherhait .
Dyamena sach das wol .
Ir hertz das ward freuden vol .
Di suss und di gute Gedacht in irem mute ' Ob Gott will , mir wirt der man .
Sein vechten stett im herlich an .
Venus , h&#x00EB;re kunigein , Laß in in deiner hute sein !
Gib im deinen rainen segen , Das er sein stete musse pflegen !
Es ist mein gantze gyrde Das mir der helt werde .
Ritterlichen hatt er gestritten .
Ich hab auch lange genug gepitten : Ich pin wol manpere .
Es ist mir auch schwere , Sol ich peitten ymmer me : Langes peytten das dut we .
Das ist ain michel wunder : Venus , mir hatt dein zunder In das hertze gar entzundt .
Ich pin auff den dot wunt , Ob mir der herre nit enwirt .
Sein mynne mir den kummer pirt Da von ich sterben muß , Und wirt mir nicht sein werder gruß .
Zwar er ist ain recke .
Sein zymer und sein decke Stet im als ainen engel an : Er ist ain engel und nicht ain man .
' Dy geste ritten wider in .
Lob und ere was ir gewin .
Alle di sy sahen , Mit warhait sy jahen Das tewrer ritter außerkoren Auff erden wurden nie geporen .
Si hetten gewunnen solchen preyß Das Ecktor und Parys Noch Achilles so gelobt ward Als sy wurden an der vart .
Si giengen auff das palaß .
Ain weytter pawmgarten was .
Yedem ritter ward gesant Von samit ain gut gewant .
Neben pey dem palaß Ain weytter pawmgartten was .
Ain junckherlein zu Tyro sprach ' Herre , welt ir nu gemach Nach der arbait enphahen , So solt ir in den garten gan Der pey dem palaß stett .
Nach der arbait ew erget Und schawet da di pawmelein , Wie das obs muge sein .
' Tyrus sprach ' das sey getan : Wir sullen in den garten gan .
' Er nam an sich ain cursitt Und ain mantel , der was weyt , Der soldan und Printzelein , Palmer und Climodein , Sirinus und Balthasar Giengen in den garten dar .
Do was der garte pawm reich .
Sein obs da was wunnicleich .
Di purger von Crisa , Der was ain michel dail alda .
Appolonius der raine Gieng ver dort allaine Und schawte di schonhait Da mit der garte was geclaitt .
Es ward darnach nicht vil langk , Ain starcker lewe dort her drangk .
Der was gar ungefuge : Rauch was sein fürpüge , Sein augen prunnen als ain glut , Sein gestalt was nicht güt .
Es hett Candor getan : Er hieß den lewen anlassen an .
Er det es in dem synne Das er deß wurde inne Ob yendert kain zaghait An den helt war gelait .
Deß leuwen art ist so gestalt : Lauffet er an ainen degen palt , So kennet er zu kurtzer frist Das er ain rechter reck ist; Vindt er dan ainen zagen , Dem zerret er halß und kragen .
Der lewe gegen dem degen lieff .
' Fliehet alle !
' das volk rief .
Da ward ain auß außziehensub Und ain starckes fliehen Von den purgeren uber all .
Candor stund auff dem sall Und sach in den garten .
Di lewte pegunden warten̅ , Das yederman sähe Wie Appolonio geschehe .
Da der lewe her sprang , Di faust er zusamen twang .
Er sprach ' du pist ain tore .
' Er slug in an das ore , Das er verre von im schoß .
Er schre mit ainer stymme groß .
Er lieff gegen Printzelin .
Printzel der wolt an in sein Mit ainem starcken aste .
Der lewe floch vor im vaste Und lieff an den soldan .
Der was doch aller zaghait an .
Er slug im ainen fausteslag Das er in dem grase lag .
Da det der lewe an der stunt Als ain wolgezemer hunt .
Er kroch auff den fussen Fur Appolonio den sussen .
Der Tyrer nam sein gurtelein : Das hett gemacht di frauwe sein .
Wißt ir wen ich maine ?
Diamenā di raine .
Der lewe ward zu ainem zagen .
Da gurtel legt er im umb den kragen .
Er zoch in auff das palaß , Da der kunig selb was .
Zu Candor sprach er an der stund ' Herre , haisset ir ewren hunt Lauffen also an ainen plossen man Der wol mit rittern vechten kan ?
Was ist euch deß gangen not ?
Ob mich der lewe hett gedot , Herre , es duncket mich missetan .
Ich will urlaub von euch han Und ander mein gesellen .
Welt ir uns also vellen In so guten treuwen ?
Das solte mich wol berewen .
Seyt das ich manigen werden helt Frumm und kün außerwelt Mit kraft hab ubertwungen , Mir war nit wol gelungen , Solte mich plossen hie zestund Fressen haben ain wilder hund .
' Do sprach der kunig ' werder man , Ich hab es nicht ze gevere getan .
Es ist der abentewr recht : Er sey ritter oder knecht , Der mein dochter will han , Er muß den lewen ploß pestan .
Ich west auch das harte wol Das dein leib ist kuenhait vol , Das dir der lewe nicht endet .
Du gewer mich diser gepet : Gib meiner dochter disen zoren , Werder Tyrer wolgeporen !
' Er sprach ' herre , das sey geschehen !
Ich will pey meinen trewen jehen : Hiet er gezerret ain hant von mir , Den zoren wolt ich geben ir .
' Nach alter gewonhait Di tische wurden perait .
Si truncken und assen , Irs zorneß sy vergassen .
Do ward kurtzweyle vil , Herphen , roten , sayttenspil .
Do was freuden ubermacht , Si slieffen schon di nacht .
Des morgens do es tag was , Do giengen sy auf das palaß Und legten reich gewant an; Das gab in der von Crisan : Si waren alle herleich .
Candor der kunig reich Sprach ' herr Tyrer wol getan , Wir sulten in das gartel gan .
' Do sy zu dem prunnen komen Und wasser da genomen̅ , Do peliben sy an alle mail .
Do waren si fro und gail .
Man slosß auff das gertelein .
Candor gie die stiegen ein .
Appolonius gieng im nach , Im was zu der sewle gach .
Do er den funften staphen ging , Di stiege in nicht wol enpfieng .
Si hub in auff geleich enpor Und warff in auß fur das tor , Das er auff der erden lag .
Appolonius do erschragk .
Er sprach ' waffen , herre Got !
Ditz groß laster und der spot Den ich yetzund leyden muß !
Will meyner sorgen nymmer puß Werden ?
was hab ich getan , Das ich in das gartel nicht mag gan ?
' Candor sprach ' das ist luge .
Gar ungern ich dich petruge : Werder Tyrer wol geporen , Ich hab es da fur es sey verloren .
Luge get in den garten nicht : Ich wän dein arbait sey enwicht .
' Sy waren alle traurig gar Di mit im waren komen dar .
In was das layde märe In dem hertzen schwere .
Dyamenā ward gesagt Das vil nahend hett verzagt Appolonius der helt .
Das ward ze trauren ir gezelt .
Si sandte im ain vingerlein , Das was rot von golde fein : ' Sage dem von Tyrlant Das er es neme an di hant .
Der stain hatt so grosse kraft : Wär er mit missetat behafft , Deß er doch nicht enist , Er get hin ein an alle frist .
' Do naig er dem vingerlein : ' Di freudenreiche frawe mein , Di mir di gabe hatt gesant Von ir mynniklichen hant , Sy ist mein hort , sy ist mein trost : Von layde hatt sy mich erloßt .
' Der kunig Candor sprach do Zu dem traurigen Appolonio ' Ge zu dem tempel wider Da du pist gewesen syder : Frage da wa von das sey Das du der sewl nahent pey Nicht pist komen .
das ist mein rat .
' Zehant er zu dem tempel gat .
Er sprach ' Venus mynne , Susse kunigynne !
Was hab ich luge getan , Das ich in das gartel nicht mag gan ?
' Di styme antwurte suß : ' Du haissest Appolonius , Du hettest dich Lonius genant : Das ist ain luge so tzehant .
' Er sprach ' das mag mir tun den tod .
Ach susser Got !
ist das di not Das ich in das gartel nit mag gan ?
Ich wil dichs schiere wissen lan : Hainrich und Haintzelein Mag das nich ain nam gesein ?
Appolonius und Lonius , Zwar das dewtet sich alsuß .
Doch will ichs , frauwe , dewten paß : Venus , das laß ane haß !
Mein ding was so ergangen Das ich ward gevangen : Do was ich mein aigen nicht , Mein gantzer name was enwicht : Da was ich kame Haintzelein .
Venus , es mocht gar wol gesein , Ob ich unschult genisse , Das man mich Lonius hiesse .
' Di schuld hiesse Candor , Der stund pey der tür hie vor .
Er sprach ' di schuld ist raine : Lonius der ist aine .
' Venus di gab im pusse .
Do viel er ir ze fusse .
Im ward ain trost gegeben , Das er den tag noch solte geleben Das er in das gertelein Gienge nach dem willen sein .
' Nu gelobe mir mit gutten sitten , Was dich ain junckfrawe pitte Oder auch ain schoneß weib , Das du verzeyhest nummer iren leib .
' Er sprach ' Venus , dein gepot Pehalt ich geren , als helff mir Got !
' ' So ge hin , Tyrus , werder man !
Du solt in den garten gan .
' Er gie da hin .
da stund da vor Der werde kunig Candor .
Doch stieß er das vingerlein Haymlich an den vinger sein .
Er gedacht ' es dut mir ungemach Di schande di mir ee geschach .
' Er gie fur sich dy stiegen an .
Do ward er ain frolich man .
Di geste frewten sich , Di purger wurden freydenreich .
Kunig Printzel nach im gat .
Do er kam auff den vierden pfat , Da strauchet er nider auf das knie .
Er sprach ' waffen , was ist hie ?
Ditz w&#x00EB;r mir ain poser kauff .
Er sprang rayßlichen auff Und gie zu der sewle do .
Deß ward der Tyrer fro .
Di heren sprachen uberall ' Was mag pedewten der val ?
' Candor sprach ' ain zaghait Geschach im von seiner kinthait : Da von hatt er den fal gethan .
' An die stiegen gie der soldan .
Ich wil dar umb nit liegen : Er gie schon auff di stiegen , Untz er den letzen staphen dratt .
Der selbe staphe sagt im mat .
Er viel di stiegen alle fur , Untz er kam durch die tür .
Do sprach Candor der märe ' Er ist ain unere : Er lett sich an di guten wein , Da von muß er da aussen sein .
Wer zu trunckenhait hat pflicht , Der mag ir entwonen nicht .
' Darnach get kunig Palmer , Ain kunig edel und her .
Do er den sechsten staphen gieng , Ain groß amecht in enpfieng , Das er nahent gevallen was .
Er ward grun als ain gras Und saß auff den staphen nider .
Pey ainer weyle kam er wider , Das er ain kraft an sich gevie Und auffhin zu der sewle gie .
Der edel kunig Palmer Hub sich an di staphen dar .
Do er an den dritten kam , Den val er wider außher nam .
Do sprach der kunig Candor ' Er muß peleyben da vor .
Ich muß in dar umbe straffen : Gerne hatt er geslaffen Pey der lieben frauwen sein; Er hieß im in dem gertelein Ain polster zu den fussen legen; Seines hores hieß er schone pflegen; Der schilt was im ze schwere : Er ist ain lugnere .
Zu gemach stet sein synn , Darumb mag er nicht her in .
' Syrinus von Galacia Dratt an di stiegen da .
Der ander staphe warff in auß : Da viel er auff den stauß .
Er was deß leybes doch ain helt Fur tausent manne außerwelt , Er was deß gutes ain dail arck .
Er sprach ' hiet ich tausent marcks Fur di selben smachait !
' Es was dem von Tyrlant laid .
Danck habe milte hant !
Di argen werden doch geschant !
Von Egipten Clarantz , Der was an aller wirde gantz .
Er gie die stiegen frolich an , Rech als ain verwegen man .
An dem sibenden staphen Er pegunde den atem schophen Und gewan zehant den schwindel , Er umbgie umb als ain trendel Und vie nider auff den grat Der di sechsten statt hatt .
Er lag ain klaine weil darnider , Zehant stund er auff wider Und pelaib auff dem sechsten dritt : ' Susse Venus , mitpiß mir mit !
Ob es mit zuchten sein sol , Ich sahe in den garten wol .
' Er pelaib alda .
deß ward er fro .
Sein gemute , das ward ho .
Do sprach der von Ninive ' Ich was auff dem sibenden staphen ee , Da wil ich wider auff gen : Ob ich da muge gesten .
' Er gie wider auff den gratt , Do pelaib er stend an der statt .
Er sach in den garten wol , Deß ward sein hertze freuden vol .
Eraclius von Persia Kam auff den sibenden staphen da .
Si sahen in den garten wol , Deß ward ir hertze freuden vol .
Dem funfften was nit wol geschehen : Deß garten mocht er nit gesehen .
Si versuchten sich alle Mit manigem grossen valle; In den garten kam ir nit me .
Das det den anderen gesten we .
Si hettens fur ain schande .
Dy heren von dem lande Jahen ' hie ist maniger helt Fur ainen frumen man gezelt , Der in den garten nicht engat Nur umb ain claine missetat .
Si benamen in den unmüt Mit maniger kurtzweyle güt , Candor der kunig reiche Sprach gar gutleiche : ' Wilkumm , herre von Tyrland !
Di abentewr habt ir entrant : Serpantan und Ydrogant Hatt erslagen ewr hant , Ditz land ist von euch auff getan : Deß müsset ir ymmer ere han .
Ditz edel kunigreiche Soll ew vil gar aigenleiche Mit gantzem willen warten .
Ir habt deß wunsches garten Verdienet und mein schones kint .
Hundert jare es yetzund sind Das in den garten hin dan Enkam nie weib oder man Dann ich und di frawe mein Und mein schones kindelein .
' Er furte in zu der sewle hin Und sprach ' nu nempt in ewren sin : Weß ir gedenckt , das secht ir da Paide hie und anderswa .
' Di sewle di was liechtvar , Recht als ain schoner spiegel klar .
Ze Tarsis was sein erster müt , Da sein dochter was behut .
Di sach er schon und was gesunt .
Do gedacht er an der selben stund An den lieben sweher sein , Altistratem von Pentapolin .
Der was gesunt und wol perait .
Deß was er fro und gemait .
Lucina , di want er di wär dot : Dar umb was im deß nicht not Das er an si gedachte da .
Er sach gegen Galacia : Da stund es allesampt wol .
Deß wurden seine augen freuden vol .
Von Warcilon Printzelein Sach das di schone frawe sein Dot was gelegen und pegraben .
Do pegund er sich ubel gehaben .
Candor fragt in märe Ob im laid wäre .
' Ja !
' sprach er ' mein weib ist dot .
' Candor sprach ' was ist der not ?
Der will ich dich ergetzen , In solche wirde setzen , ( Gehabe dich wol , degen palt !
) Dein freude wirt zwivalt : Ich gib dir di schonsten magt Von der ye ee ist gesagt , Dyamenā mümenn .
Si ist der schon ain plumen .
In di sewlen sach Palmer , Von Syria ain kunig her .
Er sach das sein schones weib Lag pey aines anderen mannes leib .
Das was im unmassen zoren .
Er sprach ' wie hab ich verloren Payde er und güt !
' Er was von hertzen ungemüt .
Do sagte der gehewre Di rechten abentewre , Was er da hette gesehen .
Candor pegunde jehen ' Palmer , laß dein trawren sein !
Ich hab ain schones niftelein , Dy fuget dir wol zu weybe : An edel und an leybe Ist sy ain kunigin genoß .
Si ist zu rechter masse groß .
' Deß danckt im kunig Palmer : ' Genade , kunig Candor her !
' Sy giengen in dem garten .
Di anderen warten Dy dar ein nicht mochten gen : Di musten auff der stiegen sten .
Es was in doch ain glucke groß : Si sahen das sy nicht verdroß .
Da stunden edle pewmelein : Muscat und nagelein , Cardamomum und muscatpluet Trugen da di pewmel gut .
Di lerche und di nachtegail Hetten da vil sussen schal .
Sittich und galander Sungen mit ainander .
Den herlichen pellican Sach man in dem garten gan .
Di edlen und di zarten Sahen in dem garten Von gold ain kosper dach .
Pessers nie kain man gesach : Es was auff vier sewlen enpar Gemachet .
do sprach Candor ' Secht , das ist mein pester hort , Den ir vor ewr secht dort .
Es ist ain jungkprunne : Der mane noch di sunne Peschain nie so grossen solt .
Wären alle perge golt , Si enmochten sein vergelten nicht : Gegen im ist aller hort enwicht .
' Ain sewl was ain granatt , Ain rubein pey der selben statt , Di dritte ist ain smaragdus , Di viert ain liechter saffyrus , Das doch innerhalben schain; Wan da stund manig edel stain : Da stund der prunne inne .
Ich enkan von meynem synne Dy edlen stain nicht gesagen Di an di wende sind geschlagen ( Der prunne was viereckkot ) : Di wende sind pestecket Mit sechtzehen karfunckel , Di nacht ward nie so tunckel Di staine gaben liechten schein , Als es tag solte sein .
Mitten in den prunne stet , Da der prunne auff get , Ain ziborne von golde : Jaspis und crisolde Sind dar ein geschmeltzet uberal .
Es klinget schon deß prunnen val : Er vellet von vier roren Und klinget in das horensub , Das es den oren wol tüt .
Niemand ward so ungemüt Er wurde da von froleich : Es ist das ander hymelreich .
Di staphen sind gemaine Von edlem gestaine Di nider in den prunnen gent .
Zu den vier ecken stent Vier rubein elen langk , Nicht gar starck noch gar kranck .
Auff den stainen stet ain knopf : Das ist ain guldener kopf Gemacht zu ainem pisenfaß .
Nie knauff ward geworcht paß .
Sein knechte trugen drew gewant , Das Franckreich und Engelant Di claid kam vergulten , Ob sy si kauffen solten .
Von gold und von gestaine Waren sy geworcht so raine : Ich wäne di maister nyendert leben Di dy tuch kunden weben .
Der kunig sprach ' ir sult ew paden .
Ir seyt mit arbait uberladen : So wert ir jungk als ain kint Di pey zwaintzig jaren sint .
' Si deten schier das er sy hieß .
Yeder man sich under stieß , Das haupt und di gelider gar .
Si wurden liecht und klar .
Ir har ward den seyden geleich .
Si wurden alle wunnikleich Als di jungen knabelein Di in der pluenden jugend solten sein .
Di drew kosperen claid Hetten si an sich gelait .
Si waren geleich ane wer Dem hymelischen her .
Do sprach Candor ' wol dan !
Wir sullen zu dem tische gan .
' Dyamena sandte dar Drey kronen auff ir seyden har : Di waren gar kospere , Das langk ze sagen wäre Von der grossen reichait Di an di kronen was gelait .
Do sy di heren sahen an , Do waren sy so wolgetan Das sy ir nicht erkanten wol .
Ir hertze das was jamervol , Das sey di ere vermait Nur umb ain klain smachait .
Der werden purger frauwen Aller erst pegunden schauwen Di stoltzen jungelinge .
Von dem selben dinge Ward das guldein tal Freuden vol uberall .
Den heren ward gepotten dar Das sy kämen alle gar Zu Crisa mit ir frauwen , Das sy sich liessen schauwen In zyerd und in wirdikait : Si wurden alle gar beraitt .
Da si nu gesassen , Getruncken und geassen , Do sprach Candor der reiche Zu den heren gütleiche : ' Wol dann !
wir sullen schauwen Mein dochter und mein frawen , Elsam di alten kunigein Und di lieben mümel mein .
' Di heren wurden deß gemait .
Si waren an der statt peraitt : Sy wolten in den garten gan .
Das gertelein ward auffgetan .
Di vier heren giengen dar ein , Dy anderen musten hie aussen sein .
Candor gie mit den dreyn Durch den garten hin ein : Der was nach walsamen gesmach .
Appolonius vor im sach Das ander hymelreich : Es was auch im geleich .
Er enweste nicht was es was : Von jochant und von palaß Sach er ain mawren auff auffgetriben , Ain elen hoch was si wol peliben .
Di was mit zynnen umbelait .
Er sprach ' als grosse solche reichait Ward nie gesehen auff erden .
' Er sprach zu dem werden Candor ' herre , was ist das ?
' Er sprach ' get dan !
schauwet paß !
' In den zynnen stunden pawmelein , Di waren rot guldein .
Dy mawre was gar reiche .
Si was viereckket geleiche : Da lag manig edel stain Schneweyß als ain helffenpain , Ainer grun als ain gras , Diser pla , der rot was .
Mit disen stainen gemait Was der estereich gelait .
In derhalben der mawren Mit kosperen figuren Manig edel stain da leyt .
Es was wol vier spere weyt .
Mit den schonsten pencken Di yemand mag erdencken , Was es mit grosser reichait Maisterlichen umbelait .
Ain pawm stund mitten dar inne : Ich enkunde von meynem synne Di schonhait nicht halbe gesagen : Von golde was der pawm geslagen .
Er was wol zwayer sper hoch .
Di este er uber das mewrel zoch .
Auff den sassen vogellein , Di waren alle guldein Von maniger hande manyre ( Hie drey , da sassen viere Auff den pawm gestreyet dar ) : Si waren manigerlay var Sein laub , das was liecht gar .
Wol gemaistert , das ist war , Vier tür maisterlich Giengen in den pawm reich .
Manig edel pilde Payde zam und wilde Waren dar gezogen und gegossen .
Di türe sind beslossen .
Zu vier enden zu der mawren Stend vier starck pawren .
Yeder man het gesatzet An den munt und in di hant gevaßt Ain pusawmen , di was groß .
Den pilden was das haupt ploß .
Funff staphen gend in den plan .
Candor tratt den ersten an : Di pilde pliesen uber all Dy pusawmen; da ward ain schal Das der wald erkrachte Und das wild erwachte; Di tier liessen stymme Senfften und grymme; Di hunde pellen Das di perg erhollen; Es sang sein stymme der gauch , Di hanen kreten auch : In dem lande uber all Ward ain wunderlicher schal .
Er gie auff den anderen gratt : Der pawm sich auß ain ander lat; Es clang das laub goltvar , Als es der wint wete dar; Das laub ließ nicht sein klingen , Di vogel pegunden singen : Es waren klaine vogellein , Vincken und zewselein .
Da er den anderen staphen dratt , Di ander tür auch auff gat; Auff dem anderen aste Di vogellein sungen vaste : Amselen und droschelein , Puchvincken und lerchen und hardelen .
Da er auff den dritten gie , Der dritte aßt sich auff lie : Auff dem mit ainander Sang sitich und galander : Er gie auff die dritten ture .
Er dratt ain wenig paß hin füre , Da schutte sich der vierde ast; Es ward ain galm und ain prasts : Do saß auff galadrius Und der edel pellicanus Und di susse nachtegal , Der was auff dem pawme ane zal : Do ward ain don und ain gesang Das die purgk alle klang .
Do giengen sy in den wunnenplan : Der was so schon zu sehen an Das ich pey allen meinen tagen Nie solche schonhait horte sagen .
Darnach nit uberlangk Di vogel liessen ir gesangk .
Do sach er datz der tür außgan Zwo junckfrawen wol getan : Di sungen mynneliedelein , Ir stymme was unmassen fein , Zu allen vier porten Junckfrawen mit reichen horten Peschlagen giengen außher do , Mit ainander zwo und zwo .
Di schone sungen , Dise mit den herphen klungen , Dy mit welischen geygen .
Enphahen und neygen Geschach da von den kinden vil .
Da was ain hymelisches spil .
Si waren also wol geclait , Ich enkan sein nicht auf meynen ait Halbes geschreiben : Da von will ich es lassen peleyben .
Vier und zwaintzig giengen fur Durch di kosperen tur .
Nach dem gieng der sunne plick , Deß mayen zeyt , der mynne strick , Deß hertzen trost , der freuden hort , Dyamena , dulce amor fort .
Do er di maget an sach , Ain liecht im in sein augen prach , Clar durchteuchtig als ain glaß Di mynnikliche schone was .
Si was achper und groß : Di welt hett nicht ir genoß .
Ir schones langes har Was als ain liechtes golt klar , Dar auff was ain krone , Di stund ir also schone .
Sy hette valcken augen ( Mit den sach sy taugen Appolonium lieblich an : Sey daucht ir wurd ein lieber man ) , Ir stierne hoch , ir prä prawn .
Appolonius ir parun Sach sy von hertzen gerne .
Recht als der morgensterne Schain ir rösolatter mund : Vil hin uber tausent stund .
Es waren auch ir augen wangen Als plut in milch zergangen .
Ir kyne hette ain grubelein .
Ir liechter hals gab claren schein .
Als apfel aus dem paradyse Recht in der selben weyse Waren ir di pruste .
Wie wol mich deß geluste , Solt ich pey ir sein ain nacht !
Mein hertze gewunne da ain macht .
Was spreche dan Appolonius ?
Er pete mich sein nymer umb suß .
Es ist pesser mir verlan , Und lasse sy Appolonium han .
Ir mantel was von golde : Perlein und crisolde Waren dar auff geslagen vil , Ane masse und ane zal .
Gar reiche wa das underclaidt Das underen mantel was gelaitt , Das es zesagen ist unmaßlich .
Zwo junckfrauwen mynniklich Giengen pey ir seytten .
Pey allen unseren zeytten Ward so schone nie geporen .
Venus hette sy auß erkoren Vor der natturen normen Mit auß erwelten formen̅ .
Si trugen das selbe clayt Das Diamena hat angelait .
Darnach gieng ir muter .
Herre Got vil guter !
Es gesach nie man so schones weib : Junglich zart was ir leib , Man hiet si vor ain magt erkant , War nicht gewesen ir weyplich gewant .
Diamena die susse Sprach ' vil gerne ich grusse Den vil lieben fridel mein .
Ir sult mir willikommen sein , Appoloni , werder man !
So lieben ich noch nie gewan .
' Si kust in zartlich an den munt .
Das galt er ir wol dreyssig stunt .
Sy nam den heren pey der hant Und sprach ' herre von Tyrlant , Ir sult schauwen meinen hort .
' Si furte in durch den pawm dort : ' Furcht ew nicht !
get dan mit mir !
' Er sprach ' frawe , ich ge mit dir Gerne , liebe frauwe mein !
Ich wolt nicht zehymel sein Vor dein ainen zarten plick : Du salden hort !
du mynnestrick !
' Si gieng im in dem garten vor .
Von rotem golde was das tor .
Darnach gieng kunig Printzelein Und mit im ain junckfraw fein : Floras was sy genant .
Er nam sy pey der weyssen hant Und gieng under dem pawm her .
Dar nach gieng kunig Palmer : Junckfraw Plantika mit im gieng .
Candor pey der hant vieng Elsam di alten kunigein .
Si giengen nach einander in .
Suß giengen sy alle in den pergk .
Do reicher hort , so schones werck Ward auff erden nie gesehen Als das was , hort man jehen .
Es was gevellet raine Mit manigem edlen staine , Di waren schon gevangen In edle goldspangen .
Es was hoch und weyt .
In dem esterreich leit Manig edel granatt .
Rubin , jochant und achat Waren da gefletzet .
Di wende gar gesetzet Mit manigen karfunckel fein .
Di gaben also liechten schein Das man gar wol do gesach .
Di susse Diamena sprach ' Herre Tyrer , wie gefellet ew das ?
' Er sprach ' auff erden nie nicht paß : Dann ewr rosenlötter munt , Der ist schoner tausent stundt .
' Das gewelbe was zemassen langk .
Reich was sein außgangk : Ain tor von golde geslagen , Da waren stain in getragen .
Di türe was so reich : Der welde habe geleich Hat von golde nicht di reichait Di an di tur was gelait .
Si gie in ainen garten , Der was der vil zarten Dyamenen pesunder .
Da was von schonhait wunder : Da giengen tierel inne; Venus di gottynne Hette es der schonen gesant : Goltschepper ist es genant , Das ist in latein alsuß : ' Aureum vellus ' .
Sein wolle ist als goltvar , Gleyssenden und durchleichtig gar .
Es ist als ain lampelein .
So gar liecht ist sein schein : Als di sunne dar an get , Wer dann in dem garten stett , Dem wirt von dem scheine puß , Das es die augen decken muß .
Das was der junckfrauwen tier .
Wol zway hundert hett sy ir .
Si span mit ir selbs hant Von der wolle schones gewant Und di schonen claren Di pey ir alda waren .
Do stund ain weyere , Der was so kospere Mit reicher mawr auff auffgetriben , Da was vergessens nicht peliben : Er gie umb di purgk gar .
Sein wasser was liecht und klar .
Alt und junge äffelein Di waren in dem garten fein .
Edle pawme ane zil Und gueter krewtel stund da vil .
Si furt in an der selben stund Auff ir hauß ze Lisemund .
Das was erpawen schone : Aller purge krone Was di selbe veste .
Der liechte mawren gleste Recht als ain helffenpain .
Es was ain schneweisser stain Da mit di purgk gemawret was : Als ichs an dem puche laß , Er haisset alabaster .
Weder schand oder laster Mag in der purge nicht pestan .
' Wir sullen in di veste gan ' Sprach di susse raine .
Di schneweissen staine Gleissend als ain spiegel , Weder prett oder ziegel Niemant an der purgk sach : Von golde gantz was ir dach .
Dreyssig turne di purgk hatt , Da inn ist reichaitt und ratt .
Ye pey den turn ist gesessen Ain grave wol vermessen , An dem gesinde reiche .
Dy purgk stund herleiche .
Vor an der purge was Der allerschonste palaß Der auff erden ye ward Gemachet von kaines maister art .
Dyamena pracht in dar .
Si sprach ' herre , nemet war : Ditz lant und dise reichait Ist ew , werder man , perayt .
' Si giengen in di stat zetal .
Di lanthern uberall Giengen gegen im auff dem wege ( Er was in der schonen pflege , Wan si furt in an der hant ) : ' Kunig , her von Tyrland !
Nu seystu Got willikomen Zu eren dir und uns zefrumen !
' So gar schon was ir werder leib Das in man und weib Nicht wol mochten kennen; Er muste sich dicke nennen : Also schon was sein har , Goltvar liecht und klar .
Wol vier tausent frauwen Liessen sich da schauwen Gar schon und klar in liechter wat .
Niemant kainen kummer da hatt .
Der hoche patriarche Von der guldenen marche , Bischoff nach der hayden ee Kamen hundert oder me : Si gaben dem von Tirland Dyamenam zehant .
Floran gab man Printzelein .
Palmer die junckfrauwen fein Nam Plantikam di schonen .
Mit tob wil ich sy kronen Printzel und Palmer Und ir payder junckfrauwen her Legt man zu in der stat .
Appolonius auff das haus gat : Da was ain pette perayt Mit der grosten reichait , Das ich sein nicht geraytten kan .
Appolonius der werde man Legt sich zu der frauwen sein .
Dyamenā di kunigein Ward von im ain stoltze praut .
Si was im lieb , er was ir traut .
Deß morgens do ward freuden vil : Turnay , stechen , ritterspil .
Do sagt uns di littere Er machte mer dann tausent rittere .
Payde harnasch und gewant Und roß gab der von Tyrland .
Doch gab es Candor alles dar .
Di hochtzeit ward so reiche gar Das in tausent jaren seyt Ward nie so schone hochtzeit .
Clainat ward da gegeben : Solt ich hundert jar leben , So ward so reichleiche nie Gegeben als man dete hie .
Di hochzeit werte , als ich sage , In dem land zehen tage .
Mit den heren in dem lande Da fur er gen Crisande , Hin auß uber das geluckes ratt , Zu den gesten in di stat Di mit im waren komen dar : Der nam man herlichen war Mit guter handelunge .
Payde alt und junge Wurden da gereichett .
Dy hochtzeit man da geleichet Gegen der grosten hochvart Di auff erden ye ward .
Dyamena di clare Was auß dem lande zware Nie kommen pey iren tagen .
Man sach sy eren da pejagen : Ir hand stund ze gabe wol , Si was milt und tugent vol .
Vier wochen pelaib sy hie vor , Ich mayne vor deß landes tor , Di weyle werte das veste .
Herr Pernhart von Kranenneste Enhatt so vil weines nicht , Als mir sein weinzurel gicht .
Es ist war das ich sage : Der man zerte alle tage Wol zway hundert fuder .
Essen und luder Hett man da volle kraft .
Di eren gernde ritterschaft Namen urlaub von dan .
Balthasar und der soldan Di furten goldes von dan vil .
Ob ichs gar sagen wil , Es ist in meiner gawme , Der man furt zwayntzig sawme .
Si wurden alle reiche , Arm und edel geleiche .
Es pelaib alda niemant mer Dann Printzel und Palmer Und Appolonius von Tyrland .
Der ward kunig nu genant In dem guldin tal Yn dem lande uberal .
Er rayt gegen Pulgarie Und auch zu Romanie Durch freude und auch durch schawen Payde ritter und frawen : So rait er wider sa In da land zu Crisa .
Der wunne pernder angers , Dyamena di ward schwanger .
Deß ward di lantmenige fro : Freude hub sich erst do .
Tyrus ward sein erst gar gemait .
Als uns di abentewr sait , Flora und Plantica Wurden payde schwanger da .
Di kindel wurden geporen .
Sy waren schon und außerkoren .
Der werde Appolonius Hieß sein kint Tholomeus : Di kint warden ächtpere , Ain hoher sternsehäre Von astronomia weyse , Man hat in noch in preyse : Er hatt pucher geschriben Von hoher kunst : ist uns peliben .
Printzel sun hieß Yppocras , Der ain hoher artzt was .
Di hohen kunst der selbe vant , Da von sein name ist noch erkant .
Dem edlen kunig Palmer Ward geporen ain kind her : Er ward gehaissen Almasor , Und ward der selbe allen kunigen vor Mit frumkait und mit milte , Das in der nie gevilte .
Man mochte wol von im sagen : Da will ich yetzund gedagen , Ich will das puch fur sich lan Von dem ichs an gevangen han .
Zwelff wochen und ain jar es was Das Appolonius zu Crisas In das guldin tal was kommen .
Als ichs di geschrift hab vernomen , Zu Dyamenam er gie , Mit zuchten er di red an vie : Er sprach ' liebe frawe mein , Laß es mit deinen zuchten sein Das ich gegen lande hayme vare .
Ich komme in ainem halben jare , Fraw , wider her zu dir , Das soltu wol gelawben mir , Als lieb mir dein hulde sint .
Ich han ain mynnikliches kint Ze Tarsis lassen , das ist war , Deß sind wol viertzehen jar .
Di wolt ich pringen her zu dir .
Mein hertze stet sere nach ir .
Das kunigreich ze Syria , Das reiche zu Galacia , Anthiochia und Tyrlandt Wartent alle meiner hant .
Si lebet noch , das will ich jehen : Das hab ich in der sewle gesehen .
Hertzen liebe frauwe mein , Nu laß es mit deinem willen sein !
Di wolt ich pesetzen Und mich von danne letzen .
Tarsiam gib ich Tyrlant Und pestate si mit meiner hant .
' Di rede was ir ungemach .
Mit schonen zuchten sy sprach ' Lieber herre , sendet dar , Das sy da her zu euch var; Sendet nach ir , welt ir , tausent man , Di sy nemen von dan , Dy si mit eren pringen her : Das ist mein pete und mein ger .
Ich laß euch nicht , mag ichs gesparen , Gerne mit meynem willen faren .
' Er sprach ' es soll dein wille sein , Wann di ere di ist dein : Wan man mich dort in eren sicht , Lob und ere man dir gicht .
So muß man mir das lob geben Vor allen kunigen di nu leben .
' Si sprach ' hertzen lieber man , Grosse sorge ich dar umbe han Das ir mir nicht komet wider .
' Er sprach ' so mussen meyne gelider Werden krump und ungesunt , Ob ich nicht kam sotzestund Wan ich ledig werden mag : Ich peytte nicht lenger einen tag .
' Si sprach ' herre , nu wol dan !
Wir sollen zu der sewle gan Und sehen ewr geverte .
' Di rede was im nicht herte .
Sy giengen in den garten .
Di frauwe pegunde warten Ob der rede wär also .
Do sach sy es in der sewle do Das der rede also was Als ich sy hie vor laß .
Si sprach ' gebt mir das vingerlein , Herre , an den vinger mein Da von man unsichtig ist !
' Das det der herre an der frist .
Si sprach ' herre , saget an : Wie vil welt ir lewte han ?
' - ' Tausent sollen mir gezemen .
' Si sprach ' ir sult zway tausent nemen : So reyttet ir mit eren wol .
' - ' Ich twe frauwe was ich sol .
' Poten wurden schier gesant In das goltreiche land .
Si wurden auch angeschriben an Di er mit im solte han .
Di heren wurden perait Mit so grosser reichait Das man da von sagen mag Untz an den heutigen tag .
Ir wappenclaid was guldein , Das gab also liechten schein , Und deß harnasches glast Mit schone durch di sunne prast .
Zwaintzig schone kamelein Di trugen alle sawmschrein Und grosse sawmladen Mit feynem gold geladen : Das angehort in allain an .
Dar nach gab sy yedem man , Das er ain jar hette genug .
Das gut man auff di sawmer trug .
Si furte in auff das palaß Da der hort inne was .
Da hieß sy tragen her füre Auß deß palades ture Ain klainot , di was groß : Di welt hat nit ir genoß .
Es was ain stain flamenvar , Als ain liechtes fewr klar .
Er was groß als ain kopf .
Ain ciborje und ain liechter knopf Auff vier fussen was gemacht : Di was mit turlein pedacht .
Dar inne lag der reiche stain , Der durch die turlein auß schain .
Den stain hieß si dar tragen .
Si sprach ' herre , ich will ew sagen : Der stain hatt so grosse kraft , Ir werdet da von monhaft , Frolich und weyse .
Er ward auß dem paradeyse Pracht mit abentewre .
In wasser oder in fewre Mag euch nicht gewerden .
Ungelucke muß von ew verren , Di weyl ir den stain habet : Fur allen süchtum er ew labet .
Ich will euch sagen da pey Wie mir dar umbe ze mute sey .
Prechet ir ewr treuwe , So wirt ewr schade newe : Ir muget dan in das lant nit .
So wirt ewr ere enwicht .
Ich gewin auch ew den stain an : So peleybet ir ain plosser man Der eren die ir habet hie , Sam ir her wert komen nie .
Da mit soll dein Got pflegen , Lieber man und werder degen !
' Er kußte sy an iren munt .
Ain freuntschafft ward ir da kunt Lieplich an ainem pette .
Sicherlich ich wette , Katherina näm es vergüt Das ain kunig wolgemüt Und auch so erbäre , Der ir man wäre , Das er dy mynne wolte , So er von ir solte .
Di dultze Dyamena , Di ward schwanger alda Ainer dochter Altimena genant , Di schonste uber hundert lant .
Der sigelstain ward in gelaid In ain laden wol berayt .
Si namen urlaub und ritten .
Diamena mit gutem sitten Was nach in gegangen .
Ir rosen varbe wangen Waren uberflossen Und mit zäheren ubergossen .
Si sach im nach da er raitt .
Ir was umb iren heren laid , Als es offte noch geschicht : Wo ain getrewes weyb sicht Von ir varen iren man , Sy muß rewe umb in han : Das stet rainen frawen wol an .
Er rayt frolich von dan Und mit im manig stoltz man .
Er rayt in Nemrotes lant , Das betwungen hett sein hant .
Do ward im ere erpoten vil .
Er rayt nach dem selben zil Di richte gegen Filadelfia .
Der kunig von Armenia Ward sein alda gewar .
Er rayt drate zu im dar .
Der pflag sein als ains heren wol , Und als man ains frewntes pflegen sol .
Alda schiffte er an das mere Mit seinem kuniglichen here .
Di scheff waren wol perait , Speyse ward dar ein gelait .
Der kunig sy gewerte Weß ir hertz gerte .
Do sprach der edel Palthasar ' Sage mir , werder kunig klar , Wa sind di edlen fursten her , Printzel und Palmer ?
' Er sprach ' si sind peliben dort .
Ir schone weib , ir grosser hort Enließ sy nicht von dannen varen .
Ich will es auch vil wol pewaren Ich enwelle komen zehant In das goltreiche lant .
Ich will mein land pesetzen Und mit liehe von in letzen , Und wil mein kint pringen , Oh mir sein Got will hengen .
' Er nam urlaub von dan : Do gesegente in der werde man .
Das weter ward nicht herte : Güt ward ir geverte .
Si furen rechte , als ich sage , Dar nach viertzehen tage , Untz das sy ain purgk sahen .
Da pegunden si hin gahen .
Si was mit turne wol besatzt , In ain mauren wol bevaßt .
Da sy hin zu kamen , Ainen luden sy vernamen , Der was michel und groß : Manig pusaumen da doß .
Si sahen manig panier Vor der purgk auff der rivier .
Di purgk lag allaine : Auff ainem hohen staine , Der was auß geschossen , ( Ain wasser was geflossen Niden auff den pergk ) Lag das aller kostperiste wergk Das von paw ye ward gesehen : Deß must di maiste menig jehen .
Der kunig satzte sich zewere Mit seinem goltfarben here .
Ir schilt und ir panyr Wurden auff gestecket schyr , Das es in di sunnen schain .
Di schone purgk Montiplain , Von der purgk ward gesand Auff das mer zu in zuhant .
Di poten horte man fragen ' Latt ew deß nit petragen : Seyt ir uns feind oder holt ?
Ewer harnasch ist alles golt .
Ir seyt auch wol außperayt , Gestalt zu aller kuenhait .
' Do sprach der von Tyrlant Zu dem poten zu hant ' Will uns yemand veint wesen , Deß mug wir gar wol genesen .
Wir haben niemand nichtz getan : Wil aber yemand uns pestan , Er sey diser oder der , Pegert er sein , so wol her !
' Do sprach der pote zehant ' Mein frawe hat mich her gesant , Das ich erfüre märe Weß di herschaft wäre .
Lieber her , lat ew sagen , Payde kunden und clagen : Mein fraw di kunigynne Ist ain mörynne .
Aufimon ir vater hieß , Ein reiches lant er ir ließ : Das hatt ir geodet umb suß Der hochvertige Prothasius .
Er hat ir leut und ir lant Untz an di purgk her verprant .
Herre , er ist nicht ir genoß; Doch ist sein hochvart also groß Das er sy ze weybe wil han .
Si will sich ee vertreyben lan Ee das di schand an ir ergee .
Herre , ich will dich pitten me , Nu höre meiner frauwen chlage !
Auff diser statt ich ir sage Das du der tewrist furste pist Der lebet nu zu diser frist .
Appolonius von Tyrlant Pistu , werder man , genant , Das sich ich an dem schilte wol : Du pist zucht und eren vol .
' Der pote von dem heren stieß .
Di ancher warf man an das grieß .
Si hefften da die kiel an , Als sy solten pestan .
Der junckfrauwen sagt er zu hant Das Appolonius von Tyrlant War komen zu der purgk dar .
Deß ward sy fro von hertzen gar .
Si hub gegen Got ir hende : ' Mein sorg hat nu ain ende , Oh mir sein tugent , di er hat , In diser not zu staten stat .
' Drate ward sy an gelaid : Gar uberreich was ir claid .
Si trug gar überreiche krone , Di stund ir wol und schone .
Ain samit grün als ain gras Ir surtot und ir mantel was .
Sechtzig junckfrawen was ir schar , In ir schwertze wol gevar , Und sechtzig junckheren pald , In ir swertze wol gestalt , Giengen der junckfrauwen vor Außher fur das purgtor .
Si giengen an das mer zetal .
Pey dem mere stund ain sal , Da man zollen solde , Als der purgkgrafe wolde .
Do das der kunig gesach , Zu den heren er sprach ' Ich will mich lenger nit sparen , Wir sullen zu der frauwen varen .
Seyt das sy abher zu uns gat , Erberlich es uns an stat : Welch man edel synne hat , Der ere weib an aller stat .
' Si furen gegen in an das lant .
Di kunigynne kam zehant Mit ir kosperen schar .
Si vielen nider fur in dar .
Ye doch di stoltze kunigein Hieß in willikomen̅ sein .
Si sprach ' herre , hie wil ich ligen , Oh mir wirt von ew verzigen Ewr hilff und ewr trost , Das ich von ew nicht wird erloßt , Untz mir di sele auß gat .
' Er sprach ' liebe frauwe , stat Auff : ir seyt sein gar gewert , Weß ir an mich habt pegert .
' Der werde vogt von Tyrlant Nam di frauwen pey der hant Und gie zu ir sitzen nider .
Si hub ir red an wider : Si sprach ' kunig und werder vogt , Das ir da her seyt gezogt In mein gepiet in ditz lant Und mir zeglucke seyt her gesant , Das hat Appollo getan , Den ich vil gepeten han , Und Juno di göttynne , Der tempel hab ich inne .
Es was ain saliger wint Der in tausent jaren sint Kain scheff her getriben hatt .
Ich troste mich mein werder ratt .
Ich hab pey allen meinen tagen Nie so vil tugent horen sagen Von ainem so außerwelten man Als ich von dir gehöret han .
Mein hertz hatt sein pegert ( Deß pin ich nu mit salden gewert ) Das ich dich nur solte sehen .
Nu muß ich von der warhait jehen Du seyst wol der schonste leib Den ye getruge stoltzes weib .
Vil werder man , nu clag ich dir : Deinen rat erzaige mir : Prothasius ist er genant Der mein leut und mein lant , Seyt das mein vatter tod lag , Hatt verderbet manigen tag .
Ob ichs mit hulde reden soll , So wär er mein aigen woll .
Er ist ain übeldätig schalk , Deß gutes arck , ain poser palk .
Er wil ze weybe haben mich : Das laß , herre , erparmen dich .
Appolony , herre mein , Laß mich dein aigendieren sein , Ee dann das laster mir geschech : Das der poßwicht nicht jech Sein wille sey an mir ergan , Das soltu , herre , understan .
' Appolonius sprach do ' Frauwe , ir sult wesen fro .
Es muß kosten mein leben , Oder er muß euch wider geben Ewr leut und ewr lant .
Was er ew abe hatt verprant , Das muß er gelten da pey Tewrer das es wert sey .
' Deß genadet im di susse Und naig im auff sein fusse .
Ir roß zugen sy an das lant , Den ward gestallet zehant .
Man gab in allen reichen rat , Weß man zekost durfft hat .
Deß morgens do es tag was , Appolonius gieng auff ain palaß An ain weytes venster stan .
Er nam recht in seinen wan Was der veinte wäre .
Do sach er starcke märe : Wol zwaintzig tausent lagen da .
Das velt was allesampt gra Von harnasch und von helmen .
Rüffensub und gelmen Was pey der wilden diet : Sein kuenes hertze im do riett Das er sein panier auff stieß Und dem widersagen hieß Der Prothasius was genant , Von dem kunig von Tyrlant .
Das hub den moren gar unhoch .
Zehant er zu der purgk zoch , Als er sturmen wolte .
Da gab im ze solde Das manigem durch den eysenhüt Das hierne gar her auß wüt , Und das man manigen da vant Ane fuß und ane hant .
Den sigestain den trug man dar .
Si deten alle sampt war : Wann der stain hett di art , Von weß gesichte er trube wart , Der solte lenger peytten , Deß selben dags nit streytten .
Der stain pelaib lautter und klar : Do sprach der kunig an var ' Nu wol auff , ir werden man !
Wir sullen rüm hie pegan : Zelange sein wir gelegen Das wir nit streyttes haben gepflegen .
Ir seyt alle recken wert : Nu wetzet heut ewr schwert In der moren plute , Das der junckfrauwen gute Werde vor in laydes frey , Und vor in mit gemache sey .
' Sy punden auff di zimier .
Es flodreten di panier .
Si zogten auß mit schalle .
Wie er halt dem gevalle Di vor der purgk da lagen ?
Den pegunde es sere petragen .
Di heren rieffen uber all ' Eya guldenes tal !
Eya , werder weygant , Appoloni von Tyrlant !
' Eya , wie da gehawen wart !
Manig mor an der vart Gab da ungen zol : Das velt ward alles plutes vol .
Wol zehen tausent oder me Viel der moren in den kle .
Si triben staub und nebel .
Man sach da manigen swartzen gebel Ligen auff der hayde .
Da was pose augenwaide .
Aller erst drang ain rotte her , Den was zu dem streytte ger .
Si wurden auch ze hauß gepeten .
Das veld ward mit in zetretten .
Si slugen in das gold wider , Das es auff di ecker nider Viel hie und da ain stucke .
Di geste hetten gelucke : Es geschach den moren von in we .
Si vielen nider als der kle .
Zelest kam der von Tyrlant Auff Prothasium gerant .
Alda hub sich ain peren .
Er muste sich durch not weren .
Si slugen , das di ringe Recht als di pfennynge Rieren di man nider sätt , Und sy der wint gar zewät .
Si zeslugen di schilte , Das si in dem gevilde Zestucken lagen zestreyt .
Appolonius ward gefrewt : Er slug den schwartzen moren Ain grosses zu dem oren , Das er schwirbelende rayt .
Sein schwert deß moren flaisch schnait , Das er zannot als ain hunt .
Prothasius sprach an der stunt ' Hab auff , herre , slach nit me !
Ee dann es mir an das leben gee , Ich gib mich in dein gewalt Gevangen , Tyrus , degen pald .
' Prothasius ward gevangen .
Der streyt was doch ergangen .
Woll zway tausent amerall Vieng der kunig zu dem mal .
Di werden geste ritten wider ein Auff di purgk zeMontiplein .
Manig stoltz morin Giengen engegen mit der kunigynn .
Da enpfingen sy di geste In der schonen veste .
Di gefangen wurden ein eingespart , Vil wol ir gehutet ward .
Prothasius muste wider geben , Ob er pehalten wolt das leben , Payde purg und lant .
Was er abe hett abegeprant , Das must er geben zwyfalt .
Er gab sich gar in ir gewalt .
Des was das landvolk gemaid Das sein hochvart ward gelaid .
Er ward mit grosser schande Vertriben von dem lande .
Sych hub freuden uberschall .
Di lantmenige uber al , Ritter , pawrn , jung und alt Ergabe sich in sein gewalt .
Ir land ward pestifftet wider Mit pauwe , pesser dann sider .
Palmina hieß di kunigein .
Si was hubsch und fein .
Venus ir hertze gar pesaß , Das sy ir synne gar vergaß .
Der hayssen mynne zunder Traib mit ir groß wunder .
Paide nacht und tag In starckem synne sy lag Wie si deß mochte pegynnen Das er sy wolte mynnen Der werd Appolonius .
Zu iren heren sprach sy suß : ' Lieben heren , geht mir ratt : Mein ding mir kummerlichen stat .
Wie gedanck ich dem man Der mir so wol hat getan An landen und an lewtten ?
Das sult ir mir pedewten .
' Si sprachen ' ir sult in pitten Mit vil zuchticlichem sitten Das er ew gebe ze manne , Was im gevalle danne , Das er auß seinen leutten neme Ainen der ew wol gezeme .
' Do sprach dy frawe ' das sey getan !
Er soll mich selben kiesen lan .
' Sy giengen da der herre was , Auff ain schones palaß .
Dy rede vingen sy sust an : Si sprachen ' herre , werder man !
Du hast getan uns so wol Das dir es Got vergelten sol Und auch mit eren musset leben .
Du solt uns ainen heren geben Auß deiner kayserlichen schar : Dem wellen wir all dienen gar .
' Da was doch manig werder man Der es gerne hette getan .
Es ist auch an der hayden ee : Er hatt zwelff weib oder me; Wann ir aine schwanger wirt , So peyttet er das sy gepirt , Das er nicht zu ir slaffen get : Alsuß der hayden orden stett .
Der kunig sprach ' das sey getan : Wir sullen sy peraitten schon .
' Nach der junchfrauwen ward gesant .
Si kam schnelle und zehant .
Si was auch schon angelayt Und kam mit grosser reichait .
Do sprach der kunig zu ir ' Kunigynne , saget mir : Welt ir auß meynen lewten nemen Zemanne , der ew gezame ?
' Si sprach ' werder kunig klar , Ich will auß deiner werden schar Mir zetroste ainen man : Du solt mich selben kiesen lan .
Missegreyffe ich danne An dem selben manne , Das mir nicht wol mit im geschicht , So zeich ich dich der schulde nicht .
' Si sprachen alle ' das ist war : Ir sult kiesen , frauwe klar .
' Da sprach sy mit gutem sytten ' Herre , ich will euch furpaß pitten Das ir dar an leget ewren fleyß; Ich pin swartz , so ist er weyß : Ob ich im leichte wäre Durch mein schwertz unmäre , Das ir mir das abe abeleget Mit welcher zucht ir , herre , muget .
Ich hab silber und gold; Man ist den mörin geren hold : Es gibt ain mörynne Vil dick susse mynne .
' Si sprachen alle ' das soll geschehen : Er soll dein schwertze nicht an sehen .
Wanne welt ir greyffen zu ?
' Do sprach di frawe ' morgen fru , So ir pey ainander seyt .
' Do sprachen si ' das ist wol zeyt .
' Di junckfrawe was der rede fro .
Sy gieng zehant zu Juno In den tempel do si was .
Ir raines gepett sy laßv .
Si patt di gottynne Umb deß kuniges mynne .
Si gelobte in irem hertzen Mit zäheren und mit schmertzen Si wolte ir von reichen sachen Ir ainen tempel machen .
Ain stimme antwort ir do : Si sprach ' Palmina , piß fro !
Mane den kunig an di wort Di er in dem tempel dort Venus zu Crisa gehieß , Da sy in hulde haben ließ , Das er das alle date Weß in ain junckfrauwe pete .
' Deß frewte sich Palmina .
Si gieng auf ir palaß sa .
Und tantzen und sprungen Und herpften und sungen : Si triben kurtzweil vil Mit manigerlay freuden spil .
Payde ritter und frauwen Liessen sich in schonhait schauwen .
Di nacht di was schier da hin .
Manigem man stund sein syn Zu der reichen kunigein , Das er da kunig solte sein .
Da ward gerichtet ain ryngh , Vil manig stoltzer jungelingh Hette sich gezieret dar , Ob sein di frawe name war .
Si sprach ' herre , auß diser schar , Sol ich kiesen ainen , So wolt ich den vil rainen Appolonium von Tyrlant , Der mir zu troste ist gesant .
' Er sprach ' ich will es pedewtten : Du solt von meinen lewten Nemen wer dir lieb sey .
' - ' Nain , herre alles wandels frey !
Ich sprach , herr , " auß diser schar " , Deß zeuch ich mich an di heren gar : Du pist in der schar genant , Du edler vogt von Tyrland !
Nu mercke , herre , durch Got Was dir Venus gepot In dem tempel zu Crisa !
Waistu was du gelobest da ?
Weß dich pete ain raine magt , Das solt ir nicht sein versagt , Oder weß dich pet ain raines weib : Das sol laisten dein leib .
Nu pitt ich dich , vil werder degen : Du solt meines leybes pflegen Mit freuntschafft und mit mynne .
Ich pin ain kunigynne : Piß kunig in dem lande , Deß gewinnestu nymmer schande .
Wird ich schwanger pey dir , Wiltu dann , herre , nicht pey mir Von deinen genaden lenger sein , Das stet an den genaden dein : So peleybet uns dein kint doch .
Herre , nu gedencke noch Das dir Venus gepott !
' Der man word von der rede rott : Im waren dise märe In seinem hertzen schware .
' Zwar ' sprach er ' ich leuge nicht , Was halt mir da von geschicht : Mir ist ee so we geschehen Von schimpflugen , deß will ich jehen : Da ich zu der sewle gieng , Grosse schamhait ich enphieng .
Da gelobet ich der gottynne Venus , der sussen mynne , Das ich alles däte Wes mich ain junckfraw pete .
Ich mag nit wol gewencken; Doch will ich mich pedencken , Das ich nicht missetue dar an .
' Do sprachen alle seine man ' Man hette dich , herre , fur ainen zagen , Ob du der frauwen woltest versagen , Si düt es umb ain erben , Das hernach niemand verderben Muge dein kint und ditz lant .
' Do sprach di junckfraw zehant ' Sicherlich , das ist war .
Ich gabe umb ditz nicht ain har .
' Got weste doch wol iren müt : Palmina trug im hertzen güt .
Sy ward dannoch nicht gewert Deß sy hett an in gegert .
Si giengen zu dem tische .
Paide wilprett und vische Was ir abendspeyse : Man diente in zepreyse .
Dem kunig was gepettet wol , Als man fursten petten sol .
Moras und gut wein Solt sein slafftrincken sein .
Da der kunig do entslieff , Zwain junckfrauwen sy rieff , Di trugen ain latternlein , Das was prait von golde fein Mit vier liechten cristallen : Es must in wol gefallen .
Si gie da der kunig lag .
Künlichen si sich verwag : Si niderschmuckte sich zu dem kunig nider .
Di junckfrawen hieß gien wider .
Der kunig sußlich slieff .
Di arme sy umb den heren swieff Und druckt in lieplich an sich .
Er sprach leyse ' was drucket mich ?
' Di junge swaig und druckt in me .
Er sprach ' och , tu tust mir we !
' Er wante wie es wäre Dyamena di kospere Und nam si lieplich an den arm .
Si was sinebel und warm .
Dy duttel waren ensprungen Allererst der zarten jungen .
Do ward ain zartter lieber umbefang .
Dannoch was sein gedang ZeLysemunt auff dem stain : Do was er zeMontiplain , Er kußte si an iren munt .
' Nu wol mich der werden stunt !
' Sprach di mörynne .
Do ward Tyrus inne Das er pey der schwartzensub lag .
Er ruckte hin dan und erschrack , Si hieng an im als ain hartz .
Sy sprach ' wär ich noch ainsten als schwartz , Ich hab mich doch da her gelait .
Enfurcht dir nicht , ich pins ain mait : Herre , ich enduen dir laydes nicht , Was halt liebes mir geschicht .
' Also traib si zarten schimpf .
Es daucht in doch ain ungelimpf .
Zelest dem manne ernst ward : Di maget wart nicht mer gespart , Si ward von im schier ain praut .
Wie cholswartz war ir haut , Tyrus und di morynne Pflagen do der mynne .
Dar nach si suß entslieffen Untz das di wachter rieffen Und sungen tageweyse .
Da weckt er sy leyse .
Er sprach ' es taget , frauwe mein .
Wiltu lenger pey mir sein Oder wiltu von hynnen gen ?
Das soll an deinem willen sten .
' - ' Werder her und lieber man , Ich will pey dir hie pestan .
Kam ich zu dir verholen ?
Ich hab es niemand verstolen .
Ich will es offenpare Von dem pette gen zware .
' Es ward den heren schyr bekant Das Appolonius von Tyrlant Ware pey der kunigin gelegen .
Si sprachen ' deß soll Got pflegen !
' Und wurden alle gemait .
Mit gar grosser schonhait Gab man sy im zu der ee .
Da ward freuden aber me .
Er ward kunig an der stund In Morlant und in Pilamunt .
Da trug er di krone Und das cepter schone .
Venus det da wunder : Si stieß der mynne zunder Verholen dar als ain diep : Palmina ward im in hertzen lieb , So was er ir vor alles gold , Si was im trewlichen hold .
Palmina schwanger ward zehant : Deß freute sich der von Tyrlant .
Als ich die abentewr laß , Zwayr kinder sy genaß , Das aine was ain dochterlein , Das ander ain sun , der was fein .
Er was gehaissen Garamant .
Im was ain seyt als ain prant Schwartz , di ander was weyß : Das was der naturen fleyß .
Di dochter hieß Marmacora , Dy ward schwartz als ain kra .
Mesopotaniam und Morenlant Pesaß syder Garramant .
Appolonius , das ist war , Pelaib alda ain halbes jar .
Ich hab di kint ew genant , Das ew di rede sey pekant Wie es her nach geschach .
Aynes tages hetten sy gemach , Palmina und ir lieber man .
Ich waiß wes er pegan : Ich wäne es wär der mynne .
Diamena di kunigynne , Di was zu der sewle kommen .
Si hette gerne vernomen̅ Wie es dem Tyrere Seyt ergangen wäre .
Do sach in di kunigynne Ligen pey ainer mörynne , Das er deß mynnespile pflag .
Si gab dem hertzen ainen slag Das sy zu der erden schoß .
Si sprach ' mein hertzenlaid ist groß .
Ich wante das der Tyrere Haym gegen Tyrlant wäre; So sich ich in dort ligen Ich wen pey einer schwartzen zigen .
Ach !
soll sein schoner leib Mynnen ain so schwartzes weib ?
Ich wane ich sey der synne an : War hatt er di augen getan , Das er fur meine mynne Minnet ain mörynne ?
Im peleybet meynes landes ere Ainen tag nit mere .
' Ain ritter hieß Cleopacras , Der auff der purgk gesessen was .
Sy sprach zu im ' frewnt mein , Reyt hin zu Montaplin !
Se , hin nym das vingerlein Dort an di hant dein : So mag dich niemand gesehen , Du solt dann fleissiclichen spehen Wa er den sigestain habe : Den nym im und trage in her abe .
So gib im dan das vingerlein Und sprich " mein fraw di kunigein , Di schone Diamena Von Lisemunt und von Crisa Hatt dir das vingerlein gesant .
" Stosset er es dan an di hant Und pirg dich dan mit dem staine Und ge drat von Montiplaine .
' Er sprach ' frawe , das sey geschehen : Man soll mich schier allda sehen .
' Hyn rait Cleopacras , Untz er zu Montiplein was .
Er det das in sein frauwe hieß : Das vingerl er an di hant stieß .
Do enmocht in niemand gesehen .
Er pegunde fleissiclichen spehen : Er vant den stain da er da was .
Do nam in hin Cleopotras .
Er gie fur den von Tyrlant Und sprach ' ditz vingerlein hat dir gesant Diamena di kunigein Und mant dich an die treuwe dein .
' Er stieß das vingerlein an di hant .
Cleopocras vor im verschwant , Das er sein nymer ensach .
' Awe mir , we !
' der Tyrer sprach .
' Was deutent dise märe ?
Di sind mir all ze schwäre .
' Sein schone varb im entwaich , Er ward schwartz und plaich Paide an haut und an har .
Die schone varbe clar Di was all gar verloren .
Das was im laid und zoren .
Sein gel , raider , schoner part Schwartz und rauch wart .
Er sprach ' mein schein ist verloren : Hiet ich ir ee enporen , Das det mir paß dann wol , Seyt das ich sie verliesen sol .
Es ist mir pey namen laid Das ich ye so vil gestrayt Umb das land und umb das weib , Seyt das mir mit gauckel mein leib Guldein gemachet ward .
Ich hab noch den selben part Den ich in manigen streitten trug .
Mein leib der ist schon genüg Als er auff erden ist geporen .
Auff meinen aid mir ist zoren Das ich ye so guldein ward , Seyt es nicht ist von rechter art .
Di gauckelfarbe ist da hin : Mir ist lieber das ich pin Als ain ander man gestalt Und auch zu rechten tagen alt Dann ich wär als ain pilde Mit fromder farbe wilde .
' Cleopocras melte sich : ' Mein frauwen dunckt unpillich ' Sprach er ' das da sy verkure .
Mein fraw hat es da füre Das es von deiner unstete sey .
Si sendet dir disen prieff da pey , Das du lesest was dar inn sey .
' Er nam den prieff und laß .
An dem prieff geschriben was ' Ich hett ainen freunt erkoren , Der hatt mich gerne verloren .
Es lebet nicht schoner weyb Als mein werder stoltzer leib .
Mein lieb was auch der tewrist man Der ye ritters namen gewan .
Der hatt mich laider ubersehen : Er muß mir der worhait jehen .
War si doch ain schones weyb Zu der er seinen stoltzen leib So lieplich geleget hatt !
Deß solte werden gut ratt .
Nu hatt er sein mynne Mit ainer mörynne , Di schwertzer ist dan ain kol , Gedailt : wie mochte mir das wol Getuen an dem hertzen mein ?
Ich will sein rechter veint sein , Und sey im da pey bekant Er en muge nymmer in das lant .
Meinen lantlewtten Soll den prieff pedewtten Das sy sich nicht lenger sparen Und wider haym gen lande varen .
' Do sprach Appolonius ' Zwar di not ist umb suß !
Ich laß es auff der heren ait Ob ich kain unstetikait Pegangen han an diser zeyt , Dar umb sy so grossen neyt An mich noch geworffen hatt .
Mein soll doch werden gutt rat ( Si hat nicht wol zu mir geworben ) , Ich pin doch noch unverdorben : Siben kunigreich Di wartend mir all geleich : Montipiein und Syria; Vil willicleich Galacia : Printzel enpfalch mir schone Das ich mit Warcilone Tue was ich selben wil Weder wenig oder vil : Das kunigreich Penthapolein Das ir der lieben dochter mein , Durch di ich dyse rayß varen ( Ich wolt sy ungeren sparen ); Anthiochia und Tyrlant Di wartent noch meiner hant .
Nu saget der kunigynne Das sy mercke in irem synne : Ich hab ir liebes mer getan Danne laydes ane wan .
Das ich rede , das ist war : Si was versperret dreyssig jar , Das niemand in das lant rayd , Untz ichs mit meiner hantt erstraytt Das di strassen ist worden frey .
Will sy nicht wissen wer ich sey ?
Wie machet sy die not so groß !
Ich pin von art wol ir genoß , Will si ir freuntschafft dar umb lan Das ich ain weyb genomen han Mit eren und mit rechter ee , So machet sy der not vil me , Ob es mit hüerensub war geschehen .
Ir musset mir doch helffen jehen Das ich dise schwartze maget Mit rechtem streyt han pejaget : Ir sult auch das sagen ir Das sy schwanger sey von mir .
' Do kam ein kamerere Und sagt im di märe : Er sprach ' herre wol geporen , Der sigestain ist verloren .
' Er sprach ' das ist mir als ain ays .
Ir unzucht ist doch manigerlay .
Wisset doch : das vingerlein Das ist ir nicht , es ist mein , Mit dem der stain ist verholen Auß meiner komern gestolen .
Di sirene mir das vingerlein trug , Da ich Achironen erslug .
Ich wolt ir in doch haben gesant Auff meinen ait all zehant .
Gar unhoch es mich wiget : Ich hab streyttes ee gesiget , Das ich nit weste wa der stain Was oder Montiplain .
' Di heren namen urlaub gar .
' Nu varet , das ew Got pewar !
' Si ritten all untz an zehen man , Di wolten pey im da pestan Und leiden lieb und laid .
Den selben schwur er ainen aid Das er sy wolt ergetzen , Auff grosse wirde setzen .
Dy heren ritten zu lande .
Do sy komen zu Crisande , Si wurden wol enphangen .
Doch pegunden sy pelangen Nach dem werden Appolonio .
Si fragten di heren do Wo der milte wäre .
Do sagten sy in di mare Wie es wär ergangen dar .
Si sprachen ' er ist unschulden gar .
' Do das here zu der frauwen kam Und sy di warhait vernam Wie im geschehen wäre , Da wa es ir gar schwäre Das sy den erberen man So ubel ye angegraiff an .
Si sprach ' es hatt getan der zoren Das ich den heren han verloren .
Do ich in also ligen sach , Das laid in mein hertze prach .
Ungeluck sy dar zu nam Das ich zu der zeyt kam Da er pey der schwartzen lag .
Hett ich ainen anderen tag Zu meinem schawensub genomen , Das must mir und im frummen .
Doch wil ich ims vergeben gar .
Chleopocras , nu reyt aldar !
Valle im nider auff den fuß Und sag im meinen holden gruß Und sag im di warhait : Das es mir sey von hertzen laid Das ich in petrubet han .
Er sulle es von hertzen lan Und sull her wider komen̅ .
Ich habe di warhait vernomen̅ Das er stet und unschulden sey , Im wone nicht dan state pey .
Pringe im den sigestain Wider hin ze Montiplain Und dar zu sein vingerlein .
Sprich ich welle sein freunt sein , Das er mir dise dät vergäbe : Das dien ich im auß , di weil ich lebe .
' Chleopocras rayt da hin .
Ze Montiplain was sein sin .
Palmina di was gar unfro , Das dem edlen Appolonio Vor ir geschach dise not .
Si sprach ' awe , das mich der dot , Da mein herre da her kam , Von der welte nicht ennam !
Das er durch den willen mein Soll in disem laide sein !
' Si slug an das hertze , Das ir der grosse schmertze Vil nahent das leben hette genommen .
Das was dem kunnge ze eren kommen .
Er troste si mit worten Und nam sy von den vorchten .
Er twang alle ir lant Di wider sy waren , in ir hant .
Er was petrubet großleich; Doch det er im nyndert geleich Durch der frauwen willen : Ir laid das wolt stillen , Dar umb das sy schwanger was .
Nu rayt dort ein Chleopocras .
Appolonius sach in an .
Cleopocras sprach ' werder man , Das du selig mussest sein !
Dyamena , di frawe mein , Pat dich schone grussen .
' Er viel im zu den fussen .
Er sprach ' hie soll ich ymmer ligen Du enhabest dan auff sy verzigen , Ir ist die warhait gar gelesen Das du unschuldig pist gewesen .
' Er sprach ' stand auff , ritter clar !
' Da sagte er im di rede gar Di im sein frauwe dar enpot .
Er gab im den stain rot Und dar zu das vingerlein .
Er sprach ' sy will dein frewnt sein .
Wann du wilt , so soltu kommen : Das muß dir und &#x00EF;r frumen .
' Der Tyrer sprach ' das sey geschehen !
Ye doch wil ich dir verjehen : Di raise muß ee sein Zu dem lieben kinde mein Gegen Galacia und gen Tarsis : Der rede soltu gewesen gewiß .
Mag ich dan , so kam ich dar , Als ich di rayse volvar .
' Chleopocras sprach ' mich genügt wol Da mich an genugen sol .
' Gegen lande haym war im gedacht : Das ward schiere volpracht .
Er sprach zu der mörin ' Frawe , das soll dein wille sein .
Ich han hie pey zway liebe kint , Di mir von hertzen liebe sint , Ain dochter und ain knecht .
Frauwe mein , es ist wol recht Das ich sy nu jarlang sehe : Und das ich dir der warhait jehe , Es sind vierzehen jar Und mer das ich di dochter klar Mit meynen augen nie gesach : Das düt mir grossen ungemach .
So hab ich ainen sun pald , Der ist wol zwelff jar alt , Der ist Ermogenes genant .
Galacia das werde lant , Das ist deß kindes ungewert .
Das lant ist reich und unverhert .
So wartet noch meiner hant Das kunigreich von Tyrlant .
Anthiochia und Pentapolin Das wartet auff die kunft mein .
Frauwe , da hin wil ich faren .
Got der sol dich pewaren , So du deines kindes niderkomest nider .
Ich kamm , ob Got will , schier wider .
' Di rede was ir ungemach .
Da sy doch iren ernst sach , Si sprach ' nu vart mit hayle hin !
Got geb ew zu allen salden gewin !
' Der grafe hies Theochas Der pey im da peliben was Mit newnen seinen mannen .
Si furen mit im dannen Und zway hundert moren .
Si enwaren nyendert tören; Zwar si waren auserwelt Und fur di pesten gezelt : Das ich nicht enleüge .
Reiches scheffgezeuge , Weß man ze speyse pedarff , Deß trug man dar ein und warf .
Si furen hin gegen Syria Und waren auch gar schier da .
Da das lantvolk vernam Das Appolonius dar kam , Deß waren sy so fro gemaine : An di frauwen allaine , Di wante das der Palmer Komen wer mit den heren her , Und si hetten missetan , Als ich ew ee gesaget han , Wann es in der sewle sach Palmer , do er sein verjach , Es was dem lant volk auch kunt Das sy mer dann zu ainer stunt Mit manne hette missetreten , Leicht mer dan an zehen stetten .
Da lantvolk was im alles hold , Er dailte silber und gold Mitt den lanntherren wol : Das lant wart alles goldvol .
Sy hetten sein gar vil dar pracht , Er sprach ' ich han ' zu in ' gedacht Daß ich ew ainen kunig gebe , Der mit ew lieplich lebe .
Palmer ist peliben dort , Do er sach das sein hort , Ich main sein eliches weib , Hette geleget in unzucht iren leib .
Da nam er ain weib da , Di ist genant Plantika .
Hie ist ain graff genant Theocas , Der ain herre dort was In dem guldin tal : Nu gebt im gerne ewren wal !
' Do sprachen sy gemaine ' Was du wild , herre raine , Das soll allesampt sein Recht nach allem willen dein .
' Er sprach ' das muß ew ymmer frummen .
' Er ward ze kunige genummen .
Di ungezognesub ward gesant Von danne in ain ander lant .
Dy moren sant er wider haym In ir lant gegen Montiplain .
Mit reichem solde Von silber und von golde Sult er in ir sawm schrein : ' Lat ew wol enpfolhen sein Di schwangeren kunigynne , Welt ir das ich mvnne Ewr gut und ewr lant Und es peschirme mein hant .
Allermaist durch den willen dein Lasset ew sy wol enpfolhen sein !
' Si gelobt pey ir treuwen Ir dienst das wurd newen Gegen der werden kunigein Und anch gegen den kinden sein .
Dye moren furen da hin .
Appolonio stund sein sin Di richte gegen Galacia .
Scheffunge was alda Mit reycher kost wot perait .
Sein hordt ward dar ein gelait .
Von Syria drew hundert man Furt er mit im von dan .
Der werde kunig Theochas Mit Appolonio perait was .
Si varent hin : Got geb in hail !
Der morner zoch di sayl Und die segel gegen dem winde .
Das wetter ward gar linde : Si furen schon an ungemach .
Der morner dort vor im sach Ain grosse mawr als ain stat .
Di scheffknechte er ziehen pat : Er fur der maur nahent pey .
' Wartet , herre , was ditz sey !
' Si was wot dreyer spere hoch ( Ir mastpawm doch dar uber zoch ) , Si was wol hundert spere langk .
Vier ecket was ir umbgangk .
Si furen sy alle umb gar Und deten ainer parten war , Di was umb und umbe gantz Gepoliert liecht und glantz .
Si waß weiß als ain sne .
Sy sprachen alle ' me !
Was hat gemacht dise stat , Das sy nicht ain tor hatt ?
' Ainer staig auff den mastpawm : Er wolte recht tuen gawm , Das er sagte mare Was in der stat ware .
Do er auff den mastpawm kam Und der stete ding vernam , Do lachte er , als er war fro .
Hend und fuß ließ er do Und viel in di stat nider .
Si wartent , wann er kam wider; Deß was im lutzel gedacht .
Ain ander ward dar pracht , Der slug zesamen di hant Und sprang auff di schonen want .
Dar nach viel er ze tal Hin ab in den weissen sal .
Sust sprungen zehen da hin , Das nie kainer under in Her wider auß wolten komen , Das man di warhait hett vernomen Was in der mawren wäre .
Do sprach ein mornere ' Pindet umb mich ain starckes sayle , Ob ich wurde so gaile Das ich wolte niderspringen nider , So ziehet mich mit krafft her wider , So sig ich ew der warhait Und der stat gelegenhait .
' Si punden in gar vaste .
Do er kam zu dem maste , Do wolte er gesprungen han , Als da vor was getan : Da habten sy in vaste Oben auff dem maste .
Er schre mit lautter stymme , Sein clagen das was grymme; Doch zugen sy in vaste wider , Untz das er kam zu in her nider .
Do was er als ain stumme .
Si kerten in all umbe , Das er wort nie gesprach Und mit den augen nicht ensach .
Er lag auff der stat dot .
Si sprachen ' was ist dise not ?
Wir sullen schir von hynnen varen Und unnser lewt paß pewaren .
' Er hub sich von dannen Mit allen seynen mannen .
Si sprachen ' in allem weys Da mag wol sein ain paradeyß .
' Sych hub ain sturmwetter groß : Der wint pließ , des meres doß Er warf sy in ainer weyl Hin dan wol hundert meyl , Das der mornere Enwest nicht wa er ware , Wann er erkante sein nicht Von deß nebeles geschicht .
Dar nach ward di sunne klar Und der tag liechtvar .
Di weyslosen geste Sahen vor in ain veste .
Alldar schifft er zehant .
Do sprach der von Tyrlant ' Ditz ist der schonste stain Der auff erden ye geschain .
' Er was aller sinewel Geleich als ain rundel .
Si namen der purgk gawme .
Do stund vil schoner pawme .
Der stain was auff geschossen , Recht als er wär gegossen Von silber maisterlich dar .
Di purgk was kostreich gar .
Sy ancherten hin zu paß , Do sahen sy was dort saß : Gar ain schoner altman .
Den rufften sy gemain an , Das er durch Got däte schein Den rat und di hilffe sein .
Do er ir stymme vernam , Ain ander here zu im kam , Der was elter dann er .
Si giengen mit ain ander her Zu in alher an das port .
Si puten in vil susse wort : ' Got wilkomen , lieben kindelein , Gottes fride muß mit ew sein !
Was hatt ew pracht an di stat ?
Michel wunder unß des hat , Das ist gantzlich war : Es sind mer dann tausent jar Das menschen augen nie erschain Da her an disen stain .
' Das nam di leute wunder .
Sy fragten sy pesunder : ' Durch Got , herre , ir sult uns sagen : Seyt ir so alt von den tagen ?
Und was ditz wunder mayne Das ir hie seyt allaine .
' Do sprach zu yn der allte man ' Ez ist also umb uns getan : Got in seiner mayestat , Der uns hie pehalten hatt , Er waiß in seiner weißhait wol Was er mit uns wurcken sol .
Er hatt unser pehalten hie : Ir sult wissen umb wie .
Nu mercket recht was ich sage : An dem jungisten tage Sull wir Gotes kempfer sein .
Es wirt geporen ain kindelein Zu Jerusalem von ainer magt : Hat ew da von yemand gesagt ?
Der soll der weld sunde tragen : Es wirt durch uns ze tod erslagen .
Er wirt an dem dritten tage Lebendig an alle clage .
Der wirt dan geben ain ee Und nach der kain ander me .
An der ee muß di welt wesen , Wer an der sele wil genesen .
Sein name wurt gehaissen alsuß : Von Nasareth Jhesus Cristus .
Habt ir icht da von vernomen Ob er auff erden nu sey komen ?
' Des antwurt Appolonius : ' Herre , wir haben gehort alsuß Es sey ainer geporen , Den habend di Juden verloren .
Si jahen das er wäre Ain grosser zauberere .
Er ward von in gefangen Und an ain creutz erhangen .
So get gemayne di sages Er erstund an dem dritten tage .
Deß sind mer dann zehen jar .
Ich wayß nicht ob es sey war Das er hailig sei .
man will Es gelaubet an in volkes vil .
' Do sprach der alt ' das ist der Der uns hat gehalten untz her .
Gelobt seyestu , werder trost !
So werden wir doch schier erloßt Von disem ellende .
' Si sprachen ' schier ist ende Diser vaigen welte kranck : Es ist furpaß nit lanck Das ditz leben ende hatt .
Gelobet sey dise mayestat !
Ich tuen euch yetzund bekant Wie wir paide sein genant : Elyas und Enoch .
Got will uns behalten noch Untz an den jüngisten tage .
Es ist uns doch ain groß slage Das wir deß anplick nit sehen Den wir alle zu heren jehen .
Uns ist doch michel paß Wann menschen der ye speiß geaß .
So wären wir doch gerne dort , Das ist di gothait und der hort .
' Di rede horte vaste wol Appolonius aller synne vol .
Si sandeten im ain körbelein , Da legten sy zwelff oppfel ein : Di waren also wol geschmach , Si vertriben in allen ungemach .
Si jahen ' ditz ist ain paradeyß , Da leben wir inne in schoner weyß .
' Si zaygten in di rechten schla Gutlich gegen Galacia .
Si namen urlaub von in : ' Got geb ew hail !
nu varet hin !
' Gut weter slug sy da Di richte gegen Galacia .
Da Ermogenes vernam Das sein lieber vater kam , Da was gegen im ain außvart .
Das lantvolk alles frolich ward .
Sein lieber sun empfieng in do .
Syrinus wart mit im fro .
Ain schwester hette Palmer , Der tugenthaffte grave her : Di nam der kunig Theocas , Der kunig nu in Syria was .
Printzel hette ain schwesterlein , Di was hubsch und fein , Di gab der von Tyrlant Seinem sun sotzehant .
Ermogenes trug di krone Alda ze Warcilone .
Da was freuden und spil , Kurtzweyl unmassen vil .
Tyrus gab da reichen solt , Payde silber und golt .
Di freude werte , das ist war , Vollicklich ain halbes jar .
Appolonius pelaib alda; Doch was sein synn anderß wa : Sein hertze pegunde jehen Das er sein dochter wolte sehen , Di er da ze Tharsis ließ , Da er zeleßt von danne stieß .
Wie ir dinck stunde seyt , Das will ich sagen : das ist zeyt .
Das kindel man ze tempel trug .
Dar kamen frumer heren genug , Dy tewristen di dy stat hett : Ze grossen eren man ims det .
Bischolff und alkify , Pfaffen und mukaly , Nach der havdenischen ee Si sungen und lasen me Dann da sust were gelesen , Ob es ains pawren wer gewesen , Daß kint da von ich laß , Deß auff dem wilden mere genaß Lucina von Pentapolin , Deß kuniges dochter Altistraten̅ , Di Tyrus auff das mere schoß Mit jamer und mit clage groß .
Wa Lucina hin sey komen , Das habt ir ee wol vernomen : Wie sy in denn tempel kam , Das sy der edel artzt nam Fur ainen doten auß der laden Und hieß sy tragen in sein gaden : Das ist ew vor maniger stunt An disem puch worden kunt Wie sy generte Filomein .
Nu laß wir di rede sein Und sagen von dem kindelein : Wie er es ze Tharsis ließ Und es nach der stat hieß , Wie er im ain wirt gewan .
Das sol ew werden kunt thon : Dem kint gab man ainen namen Deß es sich nymmer darff schamen : Di alles valsches frey Wart genant Tharsey Nach dem lande und nach der stat , Als sy ir vatter nennen patt .
Do sprach Liguridis ' du solt ' , Da sy funff jar ward alt , ' Junckfrewelein , zu schule gan .
' Si sprach ' amme , das sey getan !
' Das kint was synn reiche .
Es lernte fleyssicleiche : Ich sage das zwar , Es lernte in ainem jar Mer dann ain anders in drein , Also auserwelt was sein syn .
Sy ward der puch so weyse Das sy mit hohem preyse Mit maistern disputierte , Do man mit kunst puhierte .
Als uns di abentewr sayt , Weylent was ain gewonhait Das man die junckfrauwen an zil Lernte gern saittenspil .
Es deten doch di pawren nicht; Si sind zu solcher freud enwicht : Ir spil und ir gefuge Di dausent pey dem pfluge .
' Orreporre , ge hin dan , La dein herphen lernen stan !
' Tarsia was also zart , Wann si was nicht von pauwren art , Si lernte selben unmassen vil Herphen und sayttenspil .
Si kunt auff der rotten Mer dann Tramchrist zeSchotten , Da er lernt Ysotten , Di was selben kunste vol : Das kam ir seyt ze statten wol Und frumte iren eren vil .
Filomacia ir gespil , Strangwilionis ainist kint , Di was gen ir als ain rint Payde an gepär und an zucht : Si was zesamme gedrucht Als ain aichenderanm sack , Da man ir zu eren pflagk; Da gegen was Tharsia , Di dulce amür amia , Als ain freudenpernder walt Mit laub und mit plumen wol gestalt , Da di este schatten geben Und die wurtzen dar under schweben , Da di lerch und nachtegail Widerdön haben ane zal , Und als ain grüner anger Praytter und langer , So da der süesse may Pflantzet plumen maniger lay , So da ain prunn erspringet Und der rivier dringet Nach dem anger durch das graß .
So kayserlich ir anplick was Das ich sein nit genemnen mag Was zierde an irem haupt lag .
Zu rechten zuchten was sy palt .
Si was vierzehen jar alt : Sy gabe wol der myne solt .
Ir har was gel recht als ain gold , Es was groß und langk , Piß auff di hüff was sein ganck .
Dem sussen mynnedochkel Hiengen zart lockel Pey den wangen hin zetal .
Ir antlutz was nicht zesmal , Noch zelanck noch zeprayt .
Fraw Venus hett an sy gelayt Vil maisterlich iren fleyß .
Si was in der röte weiß Und in der weysse rosenrott , Als es fraw Venus gepot .
Ir stirne weyß und nicht zehoch : Di Natur an der stiren zoch Zwo slechte pra , di sint praun , Geleich hoch gestrichen als ain carbun .
Ich pin deß ane laugen : Si trug zway valchenaugen In irem haupt schon enpar , Gra , spiegellautter .
stende vor Ir nase was gar sewberleich .
Ir wange waren mynnikleich , Recht als das milch und plüt Schon under ain ander tüt .
So was ir rosenlachender munt Frolichen zu aller stunt : Er was hayß als ain plüt , Ey , wie wol sein küssen düt !
Nu hett di susse Mynne So wol gestalt ir kynne : Es was mit nichte gemailt , Enmitten wol gedailt .
Ich wolt ainen aid schweren̅ : Sich kunde nyemand erweren , Wie traurig er wäre , Si kund in freudenpäre Lieplichen machen , Wann sy wolte lachen Gutlichen ain frewnt an : Si was so mynniklich getan .
Ir hals was sinewel als ain zain , Schneweyß als ain helffenpain .
Si was so stoltz umb die prust : Es hett ainen siechen man gelust Ir vil sussen mynne , Ob er wär pey den synnen .
Ir hende weyß und planck , Ir vinger sinewel und langk : Ey , wol ain susser umbevangk Geschihet von der rainen Wen sy mit liebe will maynen !
Waffen , was sol ich sprechen ?
Fraw Myne , was wolt ir rechen An den di sy an sehent Und ir prustel lieplich spehent ?
Si ist gestalt unmassen wol Da di gurtel ligen sol .
Si dailt harte geleiche Der sussen mynne reiche : Oberhalben dem gurtelein Merckt man di prustelein , Niderhalben sicht man di stat Da di mynne zalaschs hatt .
Zwar di ist so wol gethan !
Als ich mich recht kan verstan : Daz süesse mynnepüschel Pawsund was daz nüschel .
Es was praun : weyß was der pauch , Noch zeploß noch zerauch .
Als mein syn daran gedencket Wie schon es was gelenchetanm , So wunsch ich , schones frewelein , Nu wolte Got und wärstu mein !
Gar cosper was ir ganck .
Si was in rechter masse langk , Niden dick und oben schmal , Schlecht von der prust zetal .
Ir schone was unmassen groß : Man funde nyendert ir genoß , Der di lant durchfüre Geleich nach ainer schnüre Von Aters zu dem Reine Dann di susse meyne : So ich di warhait reden sol , Si trug vor ir di krone wol Mit schone : sy ist so wol gestalt , Ir tugent sint auch manigvalt .
Ain yeglich weyß man mir das gicht , Wer sy mit seinen augen an sicht .
Der hohen wirde amia , Di mynniklich Tarsia Aines tages von der schule gie .
Laide märe sy enphie : Ain pote sagt ir uberlautt Das Liguridis ir trautt , Ir amme siech wäre .
Das was ir vaste schwäre : Si gie zu ir und clagte sy .
Liguridis sprach ' waistu wie , Oder hastu es vernomen̅ Von wann du seyst her komen̅ ?
' Do sprach Tarsia ' ich wane also , Mein vatter sey Strangwilio , Mein muter Dianisiades , Tarsia mein lant , also wän ich deß , Mein schwester Filomacia : Anders konn ich mich nicht .
' sa Liguridim di rainen Sach Tarsia wainen .
Si sprach ' liebe frauwe mein , Nu hore das geschlechte dein !
Tarsia , frawe raine , Du peleybest furpaß allaine , Ich radt dir furpaß nummer me : Mir tüt der siechtum also we , Er ist worden also starck Das er mir pain und marcks1 Zerret hie und dort .
Nu mercke mein leste wort Und sper es in das hertze dein , Tarsia , liebe frawe mein !
' Lyguridis di susse ( Das ir Got genaden musse !
) Sprach ' Tarsia , ich pin dir holt : Nu mercke weß du dich richten solt Nach meynem tode , liebes kint .
Dise leut dir nichtz ensint Di du zu freunten wenest han .
Es ist anders umb dich getan : Dein vatter ist von Tyrlant Appolonius genant , Ain hoher kunig wol geporen .
Dein muter hastu verloren Auff dem mere , da sy dich gewan : Si lag dot .
man warff sy dan .
Lucina hieß di muter dein .
Altistrates soll der vatter sein , Kunig von Penthapoline : Raine maget , der ist dein ene .
' Di sagt ir di gelegenhait gar Wie es was alles komen dar .
' So radt ich dir furpaß , Ob dein di lewte vahent haß Der du zu freunden hast gejehen , Als es wol mag geschehen : Dein vatter ließ dir grosses güt , Das habend sy untz her behüt , Goldes wol drey hundert marck , Die dein vatter zu im parch , Er ließ dir hie gar reiches claid ( Er schwur deß ainen gestalten aid Das er nagel , part noch har Nicht abgeschnite untz an das jar Das du zu manne wirst geben , Ob im Got wil fristen das leben ) : Tuend dir di leute gewaltes icht , So soltu deß lassen nicht Du engest da di sewle statt Di man deinem vatter hatt Zu eren auff gerichtet Und kosperlich gedichtet .
Aller megde gynne , Rueff mit lautter stymme : " Ir werden purger von Tarsey , Ir sult gemant sein hie pey Durch den di sewl gemachet ist !
Komet mir zu hilff an diser frist , Ich main alle di hie sint !
Es ist mein vatter , ich pin sein kint .
" So gedenckent sy an die guten dat Di er in getan hatt , Und richten deinen ungemach .
' Tarsia zu der ammen sprach ' Das wil ich ziehen , frauwe , an Got , Werstu also gelegen dot , So hiet ich freuden lere Nicht geweßt wer ich wäre .
' Dye rain Liguridis lag dot , Als es di Gottes krafft gepot , Der niemand wol entweichen mag .
Si clagte jar und tag Liguridim di rainen Mit manigem haissen wainen .
Kaine weyß sy nitt enlie , Wann sy von der schule gie , Si kam zu ir ammen grabe .
Da hette sy dann groß ungehabe .
Si patt umb all ir nott , Ir augen wurden dicke rot Umb ir ellende .
Doch nam di clag ain ende , Da dy zeyt fur kam : Ir güte clayder sy an nam Und gie doch ze schul als ee .
Ye doch vergaß sy nummer me Si were fleissig alle tage Pey ir ammen grab mit clage .
Si trug mit ir ain gl&#x00EB;selein , Da was inne rotter wein , Da mit det sy kunt Got ir laid : Sein was auch doch gewonhait .
Appolonius hatt not erlitten , Sy hatt Lucina nich vermitten; Das ist dar gegen gar enwicht Was not Tarsie geschicht .
Aines tages , als es solte sein , Als es darnach wol ward schein , Da gie das ungetrewe weib ( Das unsalig sey ir leib !
) Mit ir dochter Filomacia Und di schon Tarsia Fur di leut durch di stat .
Das volk alles hayles patt Tarsiam der schonen; Lesterensub und hönen Hört sy Filomaciam : Dar umb ward sy diser gram , Di pose Dionisiades .
Si gedachte in irem mute des : ' Sol ich disen spot vertragen ?
Tarsia wirt dar umb erslagen .
' Sy hort in ir ören Von ettlichen toren : Si jahen das das junckfrewelein Wär ain göttin an dem schein .
Da maynten sy Tarsiam , Das ir seyt zeschaden kam : ' Di ander ist ungestalt , Ir ungepäre ist manigvalt : Si ist mür; rot und gel , Masot ist ir das vel .
Si ist dick als ain stock , Ungeschaffen als ain pock .
Mit stumpfeten henden , Groß uber di lenden , Di achseln prayt als ain schilt .
Warta , wol ain Pflumphilt !
' Das horte di ubele muter wol .
Si ward da von grymmes vol Und gedacht in irem müt : ' Appolonius ließ hie gut : Er ist von hynne zware In dem funfftzehenden jare .
Lebet er , als ich hab vernomen̅ , Er war sider wider komen : Er ist da hin , ir amme ist dot , Ich gewin dar umb nymer not .
' Da sy zu herberge kam ( Di uble was Tarsiam gram ) , Ir mayr der was dar komen .
Das hett di ubel schier vernomen .
Zu dem sprach das weyb suß : ( Der mayr hieß Cofilus ) ' Cofilus , du solt Tarsiam doten , Deß wil ich dich noten : Es mag anders nicht gesein .
Zway gantze lehen di sein dein , Dar zu gib ich dir den solt , Paide silber und golt .
Du enmacht sein nit abstan , Wann ich dirs kunt hab getan .
Dust du sein nicht , das nym war , Ich hayß dir kurtzen dein har .
' Der pawr was suß gevangen : ' Was hatt sy pegangen ?
' Do sprach das weib uberlautt ' Si ist ain recht pöse haut .
' - ' Frawe , wie mag das geschehen ?
' Do sprach das weib ' ich will dir jehen : So sy von der schule get Und uber ir ammen stet , Zugk sy verre von dem grabe Und slach ir das haubet abe !
Würff den potich in das mere , Ge her haim mit deiner were !
' Do gedacht Cofilus ' Soll ich morden umb suß Di vil mynniklichen maget ?
Das sey dir , herre Got , geklaget .
Soll ich dienstes werden frey , Dar umb das ich ain morder sey ?
Das ist mir auster massen lait .
Ich will deß schweren ainen aid .
Mocht ichs mit ichte uber wesen , Ich wolt di magt lan genesen .
Es ist aber verloren : Mein fraw gewint aber solchen zoren So tzehant her zu mir , Di lant di must ich rawmen ir .
' Wie ungeren er es det , Doch hielt er seiner frauwen pet .
Ains morgens do der tag an vie , Di magt zu der schule gie .
Do was der pawr auch perayt Das er morden wolt di mayt .
Er stund pey deß meres habe , Das was nicht verre von dem grabe Da ir amme inne lag .
Als es nu wol kam auff den tag , Tarsia kam aldar gegan , Als sy offte ee hette getan .
Ir gepett das hub sy an .
Do lieff auff sy der pose man , Der vil ungetrewe pawr , Deß tievels knecht , der salden schawr .
Er vieng sy an alle vare Pey irem gelben hare .
Er warff sy zu der erden nider .
Si schre ' teufel , cher wider !
Was hab ich arme magt getan ?
Was wiltu , helt , an mir pegan , Das ich soll umb sust sterben , Von deiner hant nu verderben ?
' Do sprach der wilde gepawr , Der salden verfluchter schaur ' Du hast niemand nichtz getan; Dein vater der ist schuldig dar an , Das er goldes also vil , Gewant und silbers ane zil Pey dir hie gelassen hatt : Das hat den ungetreuwen rat Deiner muter gegeben Das ich dir nemen soll das leben .
' Do sprach di mynnikleiche Tarsia jamerleiche ' Seyt das ich nymmer trostes han Zu leben noch kainen wan , So laß mich sprechen mein gepett !
' Unwilliclich der pawr das det : Do sprach er ' dw rewest mich , Vil schone magt : nu clag ich dich .
' Ich kan nit gantzlich gesagen Paid ir wain und ir clagen .
Tarsia di ellende Hub zu Got ir hende : Si sprach ' hochgelobter Got , Mein geluck stett an deinem gepot .
Hilff der sell auß aller not , Nym mein unschuldigen dot Fur mein missewende !
Gedenck an mein ellende , Wann ich , herre , ain wayse pin !
Mein leben das ist dahin; Ich will doch deinen gnaden jehen Das mir ist freuden wenig geschehen : Du hast di muter mir benomen; Wa mein vater hin sey komen , Das ist mir alles unbekant ( Er was kunig von Tyrlandt , Tochter was di muter mein Deß kuniges von Pentapolin ) : Nu sich ich hie des todes loß .
Ich pin auch aller freuden ploß .
Nu han ich doch von dir gelesen Das du sullest parmhertzig wesen .
Getrewer Got , ist das war , So hastu mein vergessen gar .
Ich waiß auch , als ich ledig pin , Das nie kain uncheuscher syn Oder kain valscher gedanck In mein hertze nie gesanck .
So ist das mein groste not : Hiet ich verdienet disen dot , So wolt ich sein nymmer clagen; So hab ich pey allen meinen tagen Kain poßhait nie getan Dar umb ich sulle das leben lan .
' Da sy das gepett also verlie , Ain schnelles here gie , Das hett den segel auff gezogen .
Sy furten armprust und pogen Und ander frayßliche wer .
Sy waren rauber auff dem mer : Die hieß man ' berattendef ' .
Was sy raubes daten Auff dem mer , das was ir gewin : Zu solchem gewin stund ihr sin .
Do sy di magt ersahen , Si pegunden vaste gahen Von dem mer an das lant .
Den pawren schrieren sy an zu hant : ' Morder , laß di magt genesen , Si soll unnser rawb wesen !
' Cofilus der floch von in .
Die magt ward gezucht hin .
Si furtens auff das wildes mer Ane streyt und ane wer .
Di schone Tarsia lebet noch : Wie es ir sull ergen doch , Das wirt hernach wol gesaget .
Es ist doch pesser das di maget Lebt dan sy sey erslagen .
Als ich die weysen hore sagen : Under pösen dingen zwain Soll man kiesen das ain Das under in das mynste sey : Da sind di guten witze pey .
Also sull wir jehen Das Tarsie sey geschehen .
Der pawr gie zu der frauwen sein : Er sprach ' frauwe , der wille dein Ist vil gar ergangen .
Ich hab sy an aine strangen Geworffen an des meres grunt .
' Si gab dem pawren manig pfundt ( Si ließ in ledig und frey ) , Guter dorfferlehen drey .
Nach der grossen mandat Funden sy ain posen ratt .
Das weib sprach ' ich will ew sagen : Wir sullen jamerlichen clagen , Und sullen an uns zehant Legen cläglich gewant , Und sullen paid erscheinen Mit clagen und mit waynen .
Wir sullen den purgeren clagen Ir sey we in dem magen So gar vast gewesen Das sy mit nichte kund genesen .
' Ze hand der lugen fund geschach , Als in di wilpynne ersprach .
Do der frum Strangwilio Die rede recht vernam also Und di posen märe Das sein Tarsia wäre Also poßlich erslagen , Da pegund er waynen und clagen .
Es was im unmassen laid; Doch leget er an clageclaid Und clagte als das pose weib : Der teufel var ir in den leib !
Strangwilio der gute man Was gar unschuldig dar an .
Vaste sorgen er gewan .
Er hette grossen schmertzen Vor sorgen in seinem hertzen .
Er sprach ' ich trewloser knecht !
Nu ist das pillich und recht Das mir ungeluck widerfare , Das mich da Got nicht wider peware .
Der edel Appolonius Kam gefaren in mein hauß .
Do enpfalch mir der herre Auff mein trew und auff mein ere Sein gut und sein liebes kint .
Nu pin ich layder worden plint .
Sol ich pose lon geben Umb güttdat , was soll mein leben ?
Der werde mann sein kint hatt Haissen nennen nach der stat : Nach Tarsis Tarsia Hieß di suß amia .
Ich waiß nicht was ich soll sagen : Ich muß Tarsiam verre clagen Paß dan mein selbs leib .
' Er sprach ' du vil unsaliges weib , Gottes veint , der leutte spott , Das dich musse schenden Got !
Ich pin mit dir gevangen Wirser dan mit ainer slangen .
' Sein klage was unmassen groß .
Er sprach ' du teufels genoß , Warumb hastu di rainen magt Von dem leben sust gejagt ?
' Di vil ungehewre , Deß lasters abentewre , Dionisiades lieff , Mit ainer klagestyme sy rieff : ' Von Tarsis ir purgere !
Ich clag ew mein schwere Und tu ew meinen jamer kunt , Das meiner pesten freunden funt Gähens ist gelegen tod .
Waynen und jamernot Hatt si uns hie gelassen : Der mugen wir uns nit massen .
Ich tuen ew kunt das wir haben Si gar erlichen pegraben .
' Die statheren giengen dar Und daten selben deß grabes war : Da funden sy ain grab da stan .
Di purger auff denn selben wan Hiessen an dem ringe Von erd auff von messinge Ain kosperes grab graben Mit ainem pild so auß außerhaben : Dar auff was haydenischen geschriben Wie Tarsia da was peliben .
Di geschrifft sprach also : ' Zu eren Appolonio .
' Do sprach der ander puchstabe ' Gemachet ist das grabe Zu lieb und zu mynne .
Da ligt pegraben inne Sein liebes kint Tarsia , Die dulce amur amia .
' Tarsia soll nu sein pegraben : Wir sullen uns zu der warhait haben .
Dy sy da habent pegriffen , Di sint mit den schiffen Gefaren in ain ander lant .
Ain stat ist Metelin genant , Da schifften sy auß an di habe Und abetrugen iren kauff abe .
Tarsia di ward fayle Zu irem unhaile : Das mynnikliche kint Vailte man hin als ein rint .
Zwar ez was ein schöner kchauf : Ich legte gern auch darauf Mein güt umb ein so schönes chint Dann umb roß oder umb rint .
Ich mag deß nicht vergessen : In der stat was gesessen Ain unrainer pulian , Als ich das puch gelesen han .
Das geschant sey sein leib !
Er hette vail schone weib Und hett ain offens sunthauß .
Er was auch aller freuden grauß .
Der kom von der stat hin ab Umb kauff an deß meres hab .
Da kom auch Anthagonoras , Der furste in der stat was .
Do sy di magt ersahen , Zu kauffe wa ir gahen .
Der furste geben wolde Zehen pfund von golde Wol geprant und gewegen .
Do sprach der ungetrewe degen , Der pulian ' so gib ich dar Zwaintzigk pfund sunder war .
Will aber yemand geben me , ( So geschech mir an dem halse we , Ane meinen leib und an meinem leben !
) Ich will zehen hin uber geben .
' Da er vaste sust gepieg , Der furste ließ im den krieg .
Er gedacht in seinem synne ' Si wirt niemand zu der mynne Deß ersch hie dann mir .
Das muß sein : so gib ich ir Dar umb sy gesatzt ist .
' Er ließ den kauff auff disen list .
Der pulian kaufft di magt .
Das sey dir , herre Got , geklagt !
Nu muß sy zu schanden Werden und zu unhanden , Wann es mag anders nicht ergen Es welle dann Got understen .
Man furt di vil rainen magt , Als uns das puch hat gesagt , Zu den vailen weiben .
Pey den muste sy peleyben .
Do sprach der pose pulian ' Knie nider und pet an Der mynne got genant !
' - ' Pfuy in , das er sey geschant !
' Sprach di mayd sunder spot .
' Ich pat in nie an den selben got .
Sage mir , lieber herre mein , Soll ich mit eren hynnen sein , So laß daß lon underwegen Deß di uncheuschen leut pflegen .
' Do sprach der pulian zehant ' Sag an , ist dir nicht pekant Das du an diser frist In ainem sunthauß pist ?
' Tarsia di erschrack : Si gab irem hertzen ainen slag Das sy viel auff di erden nider .
Si sprach zu dem pulian hin wider ' Herre , laß dich erparmen Uber mich vil armen !
Laß dir poßhait wesen laid , Pehüt mir mein keuschait !
' Di mynikliche susse Viel im fur di fusse .
Si sprach ' ich pit dich , vil saliger man , Sihe dein gnad gen mir an , Setze mich nit in solches loß !
' Ain pach ir auß den augen floß Uber ir rote wangen .
Mit clag was sy gevangen Di vil mynniklich magt .
Do sprach der der da was verzagt An eren und an treuwen : ' Lasse alles dein reuwensub , Tarsia , schones frewelein !
Du must pey den treuwen mein Mit deiner sussen mynne solt Her wider gewynnen mir nu golt , Dannoch clayder und gewant : Deß ist dein schoner leib ain pfant .
' Da hett der unerbere Ain anderen pflegere Der der faylen weybe pflag Paide nacht und tag .
Zu dem sprach der pulian ' Du solt Tarsiam schone han , Und setz ir auff disen punt : " Er gebe goldes ain pfundt Wer ir den magtum well nemen !
" Di rede sol dir gezemen̅ : Wer sy danne furpaß welle han , Der soll dir einen schiling lan .
' Der weybe knecht sprach ' herre mein , Das soll nach deinem willen sein .
' Verstet recht was ich sage : Dar nach an dem dritten tage , Do ward di schon magt pracht , Als sein der pulian het gedacht ( Das er sey verwassen !
) , Da iren magtum lassen Di schone Tarsia solde : Das was nicht als sy wolde .
Man stieß sy in ain kamerlein , Da muste di magt inne sein Und worten , wen ir käme Der ir den magtum näme .
Ir maget , ir rainen frauwen , Lasset ewr treuwe schauwen , Und helffet das di raine magt Mit treuwen wert von ew geklagt !
Doch schwur ich deß ainen aid Es sey den frauwen allen laid Ob der rainen icht geschicht ?
Ein kranches weib enruechet nit Ob man ir nachgepewrinne Zig mit valscher mynne .
Horet ain ungeertes weib Loben ainer frauwen leib Di hohes lobes wol ist wert , Es ist ir als ain scharffes schwert Vor hass und vor neyd Durch ir hertze schneid Vor der prust oben nider : Wie sy mag , sy redt dar wider .
Nu stet di vil raine magt In dem kamerlein und clagt .
Si sprach ' vil hochgelobter Got , Ich sten hie recht an deinem gepot : Ich wayß doch wol das du pist gut .
Sich in mein hertz und in meyn müt Und mercke in deiner gothäit Das mir alle poßhait Ye und ye widerzam , Seyt das ich synne zu mir nam .
Solt ichs mit gnaden sprechen : Herre , was wiltu rechen An mir armen dirnelein ?
Herre , nu tue mir dein hilffe schein Und lose mich von sender not Oder sende mir den grymen dot !
Mein hertze leydet grossen sturm : Nu wolte Got , wär ich ain wurm !
So verpurg ich mich doch Etswa in ain claines loch , Untz das mich der tod neme , Das ich von schanden kame Und von poshait verjagt : So sturb ich doch ain raine magt .
' Dy rede sy nie so schir gesprach , Zu ir dort her sy gen sach Ainen herlichen man , Von dem sy grosse gewan , Das sy ward plaich und rot .
Ir hende sy zu Gote pat : Si sprach ' herre , es stet nicht wol Das man dein dirn lastern soll .
' Der zu ir gegangen was , Das was Attaganoras , Der furst in der selben stat was .
Mit nassen augen sy in patt : Si sprach ' hoher zucht ain degen , Du solt zuchte mit mir pflegen .
Werder man , so piß so güt , Twinge di weyl deinen müt , Laß mich dir meine gepurd sagen Und dar nach meinen jamer clagen !
' Si sagt im di rede gar Wie ir geschehen wer untz dar .
Si ließ sich di vil susse Nider zu seinen fussen : ' Durch deine jugent pit ich dich Und durch Got , gewere mich !
An hohem preyß unverzagt Herre !
ich pit dich , laß mich magt Durch aller frawen ere !
Das Got dein salde mere !
' Do Attaganoras Vernam wie ir geschehen was , Do det er als ain frumer helt Der mit tugenden ist außerwelt : Es was der rede urhab .
Viertzig guldin er ir gab : Wann ir clage det im we .
Er sprach ' junchfrawe , du hast me Dann dein magtum sey gesatzt .
Das er von Gotte hatt gehatzt Der dich da her pracht hat !
Das sein nymmer werde ratt !
' Also schied der helt von ir Und sprach ' diser not gan ich nit dir .
' Si sprach ' hoch gelobter man , Du hast wol datz mir getan .
Ich pitt dich , herre , an diser stunt : Endüe di rede niemant kunt !
' Do sprach der wolgemüte degen ' So muß mein ungelucke pflegen , Ob ichs welle pey namen tagen Ymer kainem mann gesagen !
' Da er di magt da verlie , Ain ander jungkman gegen im gie .
Der fragt in der märe Wie es im ergangen wäre .
Do sprach der herre tugent vol ' Pey meinen treuwen , vaste wol !
' Der ander kam auch zu ir dar : Dem clagte sy ir jamer gar .
Tarsia di vil susse Viel im fur di fusse .
Sy patt in durch sein tugent Und durch sein wol gezierte jugent Das er ir liesse ir rainikait .
Das was dem jungen namen lait , Ir clagen und ir wainen .
Da ließ er di vil rainen Magt peleyben , als sy vor was .
' Was gab dir Attaganoras Guldein , da er von dir gieng ?
' - ' Viertzig ich von im enpfieng ' Sprach Tarsia da zu stund .
' So will ich dir geben ain pfund Goldes , das sey dir gesaget .
' Des dancket im di raine maget .
Do er her auß kam gegan , Attaganer lacht in an : ' Lieber freunt , nu sage mir : Wie wol ist geschehen dir ?
Ich kenne wol an der rainen Das du must waynen .
' Di rede sy payde verdagten , Das sy sy niemand sagten .
Si peliben da und wolten sehen Wie den anderen wolt geschehen Di zu der mayde giengen : Ob sy icht clage enpfiengen .
Di kamen her auß taugen Mit nassen roten augen .
Also hatt sy es dar getriben Das sy do magt was peliben .
Das dy magt wolgetan Fur den pösen pulian : ' Nym hin , schanden flins , Meines magtummes zins !
' Was welt ir mer das ich sage ?
Recht an dem anderen tage Geschach ir als ir nu geschach .
Zu dem pulian sy sprach ' Nym hin das dir mein hant trait , Deß zins meiner rainikait , Den ich mit flehe und mit clage Noch behut alle tage .
' Der pulian ward ungemüt : ' Hastu dich da her behüt , Das du peliben pist maget ?
Si sind allesampt verzaget Dy zu dir gegangen sein Allaine in das kamerlein : Das red ich wol mit rechte .
' Er sprach zu seinem knechte Turpian ' hore zu mir !
Nym Tarsiam zu dir , Gewynn der magt ab den sigk , Zefür ir der keusche strick !
Sy hatt ainen schonen leib : Mir ist al mer ain weyb Als sy lange sey ain magt : Das sey dir fur war gesagt .
Wirt ain weyb gemachet sy , So peleybet sy gerne pey mir hie Und zeuhet die jungen man an sich : So werden wir deß gutes reich .
' Turpian der sprach zu ir ' Schone frauwe , sage mir : Ist es als mein herr gicht ?
Pistu maget oder nicht ?
' Tarsia was nahend da verzaget : Si sprach ' freund , ich pin noch maget Und peliben maget an das zil Di weyl mich Got pewaren wil .
' - ' Wa hastu nu das gut genumen , Oder von wann ist es dir komen Das du pey disen drein tagen Meynem heren hast getragen ?
' Do sprach di schon Tarsia , Deß wunsches freud amia ' Das will ich dir , frewnt , sagen : Payde mit waynen und mit clagen Hab ich mein sach fur gelayt .
So clagten sy mein arbait Und gaben mir dar zu ir güt .
Sust hab ich mich untz her behüt .
' Vor dem unwerden Viel sy zu den erden Und kuste in auff di fusse .
Ir rede was so susse Zu dem ungeerten man : Es solt ainem stain erparmet han .
' Ob dir frauwen lieb sint , So erparme dich uber aines kuniges kint Di alhie zu dieser frist Schemlich gevangen ist .
Verdien an mir den selben rüem , Und laß mir meinen magtüm !
' Do antwurt ir Turpian ' Du solt di red wol verstan : Laß ich dich ain maget , So sey dir fur war gesaget , Wurd das dem pulian gesagt , Er enlät dich nummer peleyben magt .
' Tarsia sprach zu Turpiam : ' Du solt di redt wol verstan : Ich pin gar wol gelert , Da von sich dein güt mert : Gibest du dar zu dein gunst , So leg ich fur di hohen kunst , Da mit gewynn ich was ich soll .
So kan ich auff der herphen woll : Ich hab deß güt gedinge Ich gewynne pfennynge , Das ich di weyle verzinse mich Untz das Got erparmet sich .
Für mich morgen auff den platz !
Ich will uns gewynnen ainen schatz Der dir nympt der sorgen purde , Paß dann dir mein magtum wurde .
' Do sprach der grobe Turpian ' Das ist mir lieb , das sey getan !
' Des morgens furt Turpian Die schonen magt auff den plan .
Payde man und frauwen Pegunden wunder schauwen Der schonen mayde weyshait .
Da wurden retelein außgelait : Di riet di magt an zill , Da mit gewan sy gutes vil .
Das ich euch di warhait sage : Si ward ledig an dem selben tage .
Mit der weyßhait sy behielt Ir kewschait : deß Got wielt .
Si nam urlaub von der diet .
Da sy von dem platze schiet , Maniger munt gab ir den segen , Ir ward paß dann ee gepflegen .
Sy sprach ' Got lon dir , Turpian !
Du hast wol an mir getann .
' Des morgens da es tag was Und man gesang und gelaß Und man hett enpissen , Do hett sy sich geflissen Zu manigem sussen done Auff ainer herphen schone .
' Nu pringet uns , maister Turpian , Zu den leutten auff den plan !
' Da das volk ward gewar Das di maid was komen dar , Da kam dar gemayne Payde groß und klaine .
Si schawtten pesunder An der magt ain wunder : Di hett so grosse weyßhait , So mynniklich was di mait Das ich sein nit kan gesagen .
Ain herphen ward dar getragen , Di hette der furst dar gesant .
Dy magt nam sy in di hant .
Dar in pegund sy greyffen : Ir vinger sach man sleyffen , Di waren sinewelt und langk , Sy deten manigen sussen schwangk In der herphen ab und auff : Zu fleysse schnell was ir lauff .
Di saitten gaben iren clanck .
Tarsia mit der herphen sangk : Ir stym was suß und nit ze groß , Da sy in die wolken doß .
Si gab den lewtten freuden guft , Di vogelein sungen in dem luft .
Dy herphen gab vil sussen clanck , Di magt gar kosperlichen sanck : Di leut dauch di weyl nit lanck .
Do sprach man und weyb ' Selig sey dein zarter leib !
Got muß im fugen poses leben Der dich dem pulian hat gegeben !
' Do di junckfrawe sach Das man sy clagte , sy sprach ' Ir werden purgere , Lasset euch wesen schwere Mein vil grossen ungemach !
Junckfrawen nie so laid geschach .
' ' Ir frauwen , ir rainen mayde , Der freuden augenwayde , Helfft mir mein laid tragen !
Ich will euch waynunde clagen Da ich ubel pin getan , Als ir secht : den pulian Ich pin verkauft als ain rint , Und pin ains hohen kuniges kint .
Mein vatter ist von Tyrlant Appolonius genant , Mein muter von Pentapolin , Altistrates paren , ain kunigein .
Ich ward auff dem mer geparen , Mein muter ward von mir verloren : Von der jamerlichen not Lag mein muter von mir tod .
ZeTarsis pin ich gezogen : Mein ward untz her wol gepflogen .
Zeleste , ich waiß umme was , Warff mein fraw iren haß , Dionisiades : Ich engilt ich wayß weß .
Man solt mich gedotet haben Und pin villeicht dort pegraben .
Der mich gedotet solte han , Der sprach es hette mein güt getan Das mir mein vatter ließ .
Ain weyl ich in peytten hieß , Das ich mein gepete spreche Ee dan er mich erstäche .
Das det der man .
do ich gesprach Mein gepett , ain scheff ich sach Auff dem mer dort her komen̅ .
Ich hette trost es solte mir frumen : Die namen mich dem mördere .
Gevangen furten sy mich here Und haben mich hie hin geben Dem pulian : mein swaches leben Das will ich euch gentzlich klagen .
Das ich nit pin dort erslagen !
So hiete mich der selbe dot Erloßt von diser schamen not .
Ich pit euch umb ain claines ding : Zehilff umb ainen pfennyng , Das ich meinen magtum Und meinen keuschlichen rüm Gefriste vor dem pulian , Und das ich keusche muge pestan , Und lasset euch erparmen Uber mich ellenden armen !
' Do ward ain michel wainen Von grossen und von klainen : Aines anwaint das ander an .
Do sprach manig frummer man ' So muß ich nymmer tag geleben , Ich will dir nach meinem vermugensub geben .
' Das volk was gegen ir nicht argk .
Ir wurden da woll funfftzig marck Von den lewten gegeben , ' Das du behaltest dein keusches leben .
' Do sprach Athanagoras der degen ' Ich wil auch fünfczig pfunt dar legen : Wir sullen sie zwar lösen̅ Von dem ungetrewen posen̅ .
' Got mit der schonen̅ wundert : Nu hett geleich hundert March .
noch soll sy dem wurgel Funfftzig march .
deß ward purgel Der richter von deß fursten wegen .
Di purger namens in ir pflegen : Man hielt si vil schone .
Das in Got ymmer lone !
Da das geschach zu Metelein , Da kam ze Tarsis , als es solte sein , Appolonius nach seinem kinde : Ich wane er ir nicht vinde .
Deß kam Strangwilio in not : Wann er must dar umb ligen dot .
In der stat ward schier vernomen Das Appolonius dar was komen .
Deß frewet sich paid jung und alt : Si enpfieng wol den degen palt .
Strangwilio zu dem weybe sprach ' Ich horte das dein munt jach Appolonius ware dot; Er pringt uns zu grosser not : Wann ich hab das wol vernomen Das er ze Tarsis her sey komen .
Wa sull wir nu , verfluchtes weib , Tuen ?
das unsalig sey dein leib !
Was sull wir im wider sagen , So er umb sein kint will fragen ?
' Do sprach di ungehewresub , Wann ir was salden tewre : ' Das mir mein dochter lieb was , Das schuff das ene genas .
Si ward hewr ze tod erslagen Und in das mere getragen .
Wir legen an clageclaid Und tuen als es uns sey laid , Und clagen im mit grossem laid Die uns gelassen hat der tod .
So er uns dann sicht unfro , So wänet er im sey also .
' Do Tyrus seinen wirt sach , Gutlichen er zu im sprach ' Got der grusse ew heutte , Ir vil getrewen lewtte !
Ob ir pehalten habet den namen , So durft ir euch sein nyndert schamen .
' Das har er von den augen swanck , Das was rauch und lanck , Und den part niderdruckt er nider : Wann es was nie beschniten sider Seyt er von dan fur , das ist war , Deß waren funffzehen jar .
Er sprach ' wie stellet ir ew so ?
Ir seyt zu meiner kunft unfro .
' Do sprach di ayttergalle , Deß teufels maußvalle , Strangwilionis wirtin : ' Nu wolte Got , lieber herre mein , Das wir es mochten verdagen , Und das wir es nicht solten sagen !
Ain freudenloses pettenprot !
Tarsia ist gelegen dot .
Was soll ich dir sagen me ?
Ir wart gähelinge we : Si nam gar schyr das ende .
' Tyrus wand sein hende , Do er dise redt vernam .
Vor laid er von im selber kam .
Er saß lange und schwaig , Untz das er zu der erden saig .
Do er wider kraft gewan , Er sprach ' ich freudenloser mann !
Wie soll ich geparen ?
Nu hab ich aller erst verloren Dar zu mein hertz hette trost .
Ich wande nu ich wäre erloßt Von sende und von laides .
Meins hertzen augen waide , Tarsia , liebe dochter mein , Wer soll mich ergetzen dein ?
Mein clag ist worden newe : Lucina , liebe , treuwe , Vil tugentleiche kunigein !
Zwifalt ist di clage mein Umb dich und umb mein schons kint .
Mein augenwaide ist worden plint .
Ich wand ich solt verklaget haben : Nu ist gantzlich pegraben Aller meyner salden hort : Ich hab freud weder hie noch dort .
' ' Ir vil lieben leut , saget mir : ' Sprach Appolonius ' habt ir Meiner dochter clainot icht ?
' Di frauwe sprach ' herre , sein ist nicht Noch gar vil : was sein ist , Das geben wir dir zu diser frist .
' Deß clainottes trüg man ain wenig dar : Das schuff das weyb , der helle schar .
' Als wir dir pehalten han , Also hetten wir deinem kint getan , War es Gottes willen gewesen Das sy solte sein genesen .
Ir ist auch grosse er geschehen , Das soltu , herre , selben jehen .
Do di purgere Vernamen di laiden märe , Si hiessen ain grab machen Von kostlichen sachen Tarsiam der heren Und dir zu grossen eren .
' Appolonius was unfro .
Er want der rede wer also : Do was es ain ander list .
Er sprach ' deß gütz , waz deß ist , Tragt es hin zu der habe !
Ich will gen zu dem grabe .
' Do er zu dem grabe kam Und di gelegenhait vernam Und di geschrift gar gelaß Di dar umb geschriben was , Als ich ee gesaget han , Zu im selber sprach der man ' Got herre , wie mag das wesen Das ich di geschrift hab gelesen Di meines kindes dot Zaiget , was ist dise not Das ich nicht enwaine Und clag da mit peschaine ?
Ir vil unsaligen augen , War umb clagt ir nicht taugen Mein gar hochgeporen kint ?
Mich hub unhoch ir wärt plint Oder wäret ir auß gestochen : So wurd ich wol gerochen .
Lasset ir den jamer ane clage Den ich in meinem hertzen trage ?
Zwar wer mein dochter dot , Ir solt pillich werden rott .
Tarsia aller poshait frey : Mich dunckt sy leb , wa sy sey .
' Er gie zu dem scheffe wider : ' Werffet mich in di sucht nider : Dar inne will ich mich peinen Mit clage und mit weinen Umb mein kint und umb mein weyb .
Es muß mein unsaliger leib Auff dem mer sein ende nemen : Im soll zu leben nicht gezemen .
Kain lieb er nymmer mer gesicht : Sprache mein mund anders nicht , Das wär gantzleichen gelogen .
' Di segel wurden auff gezogen .
Er sprach ' vart gegen Tyrlant !
' Ain grosser sturmwind kam zehant , Der hette sy schyr dar pracht Da sy nicht hin hetten gedacht .
Der wint traib sy her und dar .
Si füren traurig alle gar : Da was nicht ain grosse wunne .
Wer nicht peten kunne , Der heb sich auff den wilden se !
Er lernt in ainer wochen me Dann er hie aussen zware Lernte in ainem jare .
Sy wurden alle weislos .
Der marner ein stat erkchos Verre ligen dort vor yn .
Da kcherte er den segel hin , Als ez Got wolde Und auch sein solde .
Der werde Got wolt ende geben Seinem trawrichlichem leben , Das hett geweret zware In dem sechtzehenden jare .
Da sy zu lande kamen , Ainen luden sy vernamen Und ainen ungefugen schal In der statt uber all .
Appolonius fraget do ' Wie sind di statleud so fro ?
' Do sprach der mornere ' Herre , freuwe dich der märe : Heut in diser statt weyt Ist ain grosse hochtzeit .
So freuwent allesampt sich : Vil lieber herre , freuwe auch dich !
Laß dein tugent werde schein Und haiß uns frolich mit dir sein !
' Do seuffte Appolonius Vil jamerlichen und sprach alsuß : ' Ir sult alle frolich sein Dan der unsalig palg mein Der soll seuften und clagen , Di weil in di fusse tragen .
Den knechten soll man geben genug : Di sein frolich und clug : Si sullen mein engelten nicht , Wie vil laydes mir geschicht .
Das ist also Gottes wil .
Si habent da mit laydes vil Das sy ainen unsaligen man Zu ainem heren han .
Ir sult mich hynne lassen clagen .
Ich will ew fur war sagen : ( Pehaltet es : eß ist güt ) Wer wider mein gepot düt , Dem haiß ich payde pain Prechen ze stucken enzwain .
' Den schefflewtten was gesagt ( In was vil laid das er so klagt ) Er gab pfennyng von golde , Wer da kauffen wolde Das zu der leypnar was nott , Hunr , flaisch , wein und prot : Das deten sy all gemayne .
Dann der herr allaine Must in grossem jamer sein .
Di schone stat hieß Metalein Da sy zu waren komen .
Das kam in seyt zefromen̅ .
Da wart schier funden sint Tarsia , sein vil liebes kint .
Si kaufften kost alle genüg .
Gar vil man auff das scheff trüg , Was man zewirtschafft wolt haben : Si wolten sich nach layde laben .
Ain furste in der stat was , Der hiess Attagonoras .
Er gieng an des meres port .
Do sach er pey der habe dort Ain scheff , das was kostleich .
' Deß scheffes herre der ist reich ' Sprach der furste wol getan .
' Wir sullen zu dem scheffe gan Und fragen hofleich da pey Wer deß scheffes herre sey .
' Do er zu dem scheffe gieng , Deß scheffes maister in enpfieng .
Er sprach zu dem tugenrich ' Werder herre , wir pitten dich , Wege an uns der ern lost Und sey heut unnser gast !
' Do sprach der tugentlich man ' Das sey guttichen getan .
' Er gie mit im auff den kiel Der im also wol gefiel : Er was gar kospere .
Es wurd ain langes märe , Solt ich von dem scheffe sagen : Da von will ich sein gedagen .
Der furste der was milte gar : Er hieß vil speyse tragen dar , Paide essen und trincken .
Ir sorge pegunde wincken̅ .
Attaganoras was milte , Kainer tugent in bevilte : Er gab dar zwaintzig gulden .
' Da mit sult ir frolich sein Und ewr sorgen stillen Alhie durch meynen willen .
' Deß dancket im der scheffman : ' Herre , du hast dein zucht getan , Du pist auch aller eren wert .
Nw gepewt uns wes dein hertz gert , Deß wellen wir dir perait sein : Du pist der eren ein rubein .
' Do sprach Attaganoras , Aller gut ain adamas , ' Lieben kint , wa ist der wirt ?
Wann aller freuden man enbirt Wa man deß wirtes nicht enhat , Wie wol der kost ist voller rat .
' Do sprachen die knechte ' Herre , wir sagen dir rechte Wa unnser herre ist .
Er klaget sere an diser frist Sein weib und auch sein liebes kint , Di im verdorben sint .
' Do sprach Attaganoras Zu ainem der in dem scheffe was : ' Ey lieber freunt , pring in herauß !
Pitt in das er mich gewer Das er hie mit uns esse Und sorg mit uns vergesse !
Das dien ich die weyl ich hab das leben , Und dir will ich zwen gulden geben .
' Der scheffknecht sprach ' ich tüen sein nicht : Di red ist mir enwicht .
Mocht ich zway gantze pain Gekauffen umb gulden zwain , So det ich , fürste märe , Was euch lieb wäre .
' Der furste sprach ' wie ist deme ?
Di red ich nicht wol verneme .
' Der knecht sprach ' herre , ich wil dir sagen : Do mein herre pegunde clagen , Er gepot pey seinen hulden , Ob wir leben wolden , Das niemand nach im sande , Oder yn mitt namen nannde , Oder nennen gedachte Und in von clage prachte : An dem wolt er sich rechen , Sein pain haissen zeprechen .
' Do sprach der furste valsches an ' Das gepot ist zu euch getan; Es gehöret mir nicht zu : Ich wäne das er mir nicht tüe .
Sagt mir : wie ist er genant ?
Ich will zu im gen zehant Und will versuchen ob ich in mag Herauß pringen an den tag .
' Der scheffmaister sprach alsuß : ' Er haisset Appolonius , Ain kunig , herr von Tyrland : Er ist mit eren wol pekand .
' Als pald man seins nammes verjach , Der furste zu im selber sprach ' Als ich mich kan rechte verstan , Tarsia nennet den selben man .
Si hatt mir auch gesaget suß : Ir vatter haisset Appolonius .
' Er sprach zu ainem knechte ' Nu zaige mir vil rechte An welcher statt der herre sey .
' Er sprach ' herre , er leyt hie pey .
' Der knecht zaiget im all dar .
Do er deß heren ward gewar , Er sprach gezogenleiche ' Got grusse dich , furste reiche , Werder Appolonius , Von rechter art ain Tyrus !
' Tyrus zornig ward da von : Wann er was sein ungewan Das man im icht riffe , Er wachte oder er slieffe .
Er gedachte slechtes ' sy spotten mein ' Und wolte zornig dar umb sein : Wann es det im ungemach .
Unwirdicleichen er umb sach .
Langk , rauch was im das har : Es waren funfftzehen jar Das es nie gekurtzed ward .
Ungefuge was im sein part .
Do er den fursten an sach , Mit zuchten er seinen zoren prach : Wann er was wol angelait , Er trug an im so reiche claid Von samit und von talit rot .
Attaganoras im pot Sein dienst und seinen halden grüs .
Er sprach ' Got tüe dir sorgen puß , Appolony , werder man !
Es mag dich leycht wunder han Das ich dich unpekant Mit deinem namen hab genent; Es ist in zuchten geschehen .
Ich will dir meines names jehen : Attagoner pin ich genant , Di stat wartet meiner hant , Ich pin auch ane schande Furst in dem lande .
Nu wolt ich dich in gutten sitten , Werder Tyrlander , pitten Das du uns frolich lassest sein Mit dir durch den willen dein .
Sicherlich ich hab den trost Du werdest gutlich erloßt .
Dar zw hilff ich , wie ich mag , Es get her ein vil liechter tag Nach ainem ungefugen regen : So gett auch geren Gottes segen Mit salde nach ungelucke .
Wie veste dich das drücke , Got schier es dir penemen mag : Werder man , also nicht verzag !
' Do sprach der in trauwren lag : ' Lieber herre , ich enmag Laider frolich nicht gesein : So newe ist der jamer mein .
Alle mein freude ist enwicht , Ich gere halt zeleben nicht .
Get , lieber herre , und seyt fro !
Ich kum hin auß noch sust noch so .
' Dem fursten danckt er .
es det im we Das er reden solt mit in nit me .
' Es ist also gut verschwigen .
' Er gieng enweg und ließ in ligen .
Im was doch unmassen laid Sein jamer und sein arbait , Das er her auß nit was pracht .
Er sprach ' ich hab mich verdacht Das ich im anders hette getan .
' Gar schier er ainen poten gewan Der im Tarsiam prachte dar .
Er sprach ' soll in yemand gar Schier frolich machen , Das komet von iren sachen .
' Das geschach : sy was komen .
Do das der furste hette vernomen̅ , Er sprach ' Tarsia , schone maget , Laß dir den jamer sein geclaget : Ain werder man ligt alhie In grosser clage .
nu warte wie Wir in von clage pringen Und im sein not ringen !
Du kanst doch manige werde kunst : Mochtestu von Got haben di gunst Das du erfreuwest seinen leib !
Er klagt sein dochter und sein weib Und will sich ye verderben , Mit grosser clag ersterben .
Ich will dir schweren ainen ait , Magstu penemen im sein lait , Ich lose dich von dem pulian Und lasse dich ledig von im gan .
' Sy sprach ' deß will ich mich nu weren : Leicht will in Got von uns erneren .
' Tarsia schier sich deß verwag .
Sy gieng hin ab da er lag , Und gab im gutlichen gruß .
Si sprach ' Got tüe dir sorgen puß , Wer du seyst , vil werder man !
Ich pitt dich durch mich trauren lan , Und sey nicht so gar verzagt !
Dich grusset hie ain raine magt .
' Si auffhub auff und sang , Das ir stymme schon erklang .
Sy hett gemachet ain kleglich liet , Als ir das ellende riett : ' Ich gen auff dem geluckerat , Ich gen auff der sorgen pfat , Und das gelucke will mein nicht , All mein freud ist gar enwicht .
Ich pin recht als ain rose Und als deß mayen close , Di mitten in dem dorne stett , Da manigerlay frucht auß gett .
Ich pin geraubett auff dem mere , Gezucket von deß schwertes slag; Ich pin verchauft an alle were , Das pewain ich alle tag .
Ich ward verchauft dem pulian , Das was mein aller grostes laid; Got hatt doch paß zu mir getan : Wann ich hab noch mein rainikait .
Ich pin von hoher art geporen , Ich pin ains hohen kuniges kint; All mein freund hab ich verloren , Ich enwayß nicht layder wo sy sint .
Ich muß zestunden frolich wesen , Und pin doch mit not behaft; Ich trawe Got ich soll genesen , Hilffet er mir mit seiner kraft .
Also soltu , werder man , ( Got der ist so tugentleich ) Durch seinen willen trauwren lan : Tuestu das , er trostet dich .
Treib di clag von dem hertzen , Laß dich an den werden Got; Enpfilhe im allen deinen smertzen : Er trostet dich an allen spot .
Dein zäher werdent nit verloren , Werder man , das hab zu mir !
Du pist doch reich und wolgeporen : Du komest von deinem laide schir .
' Tyrus der klagere Was aller freuden lere; Doch was er nit ze laß Er stund auff und saß Und sach di schonen magt an .
Zehant seufftzen er pegan : Er sprach ' ich vil sorgen reich !
Wie streyt ich selben wider mich !
Ich muß an freuden sein verzagt .
' Er sprach zu der schonen magt : Er sprach ' junckfrauwe , ewr grosse tugent Und ewr froliche jugent Sag ich gnad unmassen groß .
Got , der den himel peschloß , Der musse ew vergelten wol !
Wann ir seyt aller tugent vol .
Got helffe mir das ich euch lone Schyr mit troste schone , Ob das ymmer soll geschehen Das man in freuden mich sol sehen .
Du jahest mit deinem munde zart Du seyst geporen von hoher art : Nu nym , schone magt , von mir Zway hundert guldin gib ich dir .
Ge enweg und freuwe dich , Recht als du hettest mich Gewunnen von disem jamerwe , Und kum zu mir nicht wider me !
Wann mein clage ist newe , Und ist zegroß mein reuwe .
' Si gieng und nam den hort Und ließ in in der clage dort .
Da Attaganer da ersach , In zoren er zu der magt sprach ' Tarsia , wie ist das getan ?
Wie lassest du den werden man ?
Ist dein kunst gar enwicht ?
Magstu in freuden nicht ?
Er ligt in solicher not , Er dut im selben leicht den tod .
' Si sprach ' ich det was ich mag : Ich kund in nie pringen an den tag .
Zway hundert gulden gab er mir Und sprach " ge von mir schier : Ich muß waynen und clagen , Newen jamer pey mir tragen .
" ' Attaganer der sprach do ' Tarsia , tü nicht also !
Ich will dir funff hundert geben , Das du fristest im sein leben .
Ge in den kiel hin zu im wider Und gib im sein pfenning wider Und sey weyß und wolgemüt : " Herre ich pitt nit umb ewr güt Her komen dan umb ewr hail .
" ' - ' Das tün ich ' sprach die magt gail .
Tarsia deß nicht enließ Was sy der furste dann hyeß .
Si gie wider zu im hin Und alsuß sprach si wider in : ' Es hatt mich ser petraget Das du mich hast von dir jaget .
Dar umb hastu mich geladen Mit gute das ich deinen schaden Durch das golt wolt uber sehen : Waiß Got das mag nicht geschehen !
Ich will mit dir palieren Und vaste disputieren .
Ich gibe dir ain frage : Sagestu mir di zetrage , So gib ich dir dein güt wider Und wirffe es dir fur die fuse nider .
Retestu dy retelein dan , So will ich zehant von dir gen : Pistu ain kunig , das wais ich wol Das du pist grosser weißhait vol .
' Do sprach der mit dem parte ' Es müt mich gar harte , Solt ich das gold wider nemen .
Es kunde mir nicht wol gezemen : Ich enneme sein slechtes nit wider .
' Er sprach zu ir : ' nu sitz nider !
Ich hore geren dein weyßhait; Doch pin ich vil paß perayt Ze klagen und ze waynen Dann freuden hie pescheinen̅ .
Nu heb an schone und sprich Und ge dann enweg und frew dich !
' Ey sprach ' nu nym in deinen gawm : Es stet ain hochgewachsen pawm , Der hatt zwelff este , Di sint starck und veste .
Auff yedem aste ziere Stiend schoner este viere .
So hatt der este yegleich Siben vogel herleich .
Rat , herre , ist dir kunst pey , Was diser pawm sey !
' Er straich hin hinder das har : Er sprach ' der pawm ist das jar .
Di este di dar an stan , Das sint di manatt di dar ein gan .
Di wochen sint di este gar , Auß der siben fogel fliegent dar .
Das sint nicht dan siben tage : Junckfrauwe , das sind ewer frage .
' Do sprach aber di schone magt ( Si was mit weyßhait unverzagt ) ' In der welt ist ain hauß , Das hatt mit grosser stymme sauß .
Der wirt der in dem hauß ist , Der lauffet mit zu aller frist : Der wirt ist hie und dort .
Er schweyget und sprichet nit ain wort .
' Do sprach der Tyrlander ' Dein frag ist mir nicht schwer : Der groß dan und der sauß Und das dratt lauffend hauß , Das ist ain schnelles wasser .
Der wirt ist dar under nasser , Das sind di schone vische Di man tregt zu dem tische .
Der schweyget und spricht nicht , Was halt dan in dem hauß geschicht .
' Do sprach di wolgetane Tarsia valsches ane ' Nu radt dy abentewr : Es ist ain creatur " Weylent und ee da ich lebte Und in hohen wirden schwebte , Da gab ich mit preyse Den lebendigen speyse : So pin ich layder nu dot .
Also tode leid ich grosse not : Paide fleuch und jag .
Ich pin schwanger und trag : Ich niderkum alle tag nider Und wird aber schwanger wider .
Mein pauch ist mir sinewel , Und pin zu dem gange schnell .
Ich lauff also drate Payde frü und spate Das noch weyb noch man Mein füßdritt erkennen kan .
Ich pin zegutter masse langk .
Auff den lebendigen ist mein gangk .
" Soltu di frag recht auß legen , So mustu rechter synnen pflegen .
' Do sprach der von Tyrlant ' Das retelein sag ich dir zehant .
Werlich ich doch sprechen will : Dir ist der kunst gar ze vil , Ain junges maidel als du pist , Das du hast so grossen list .
Ain aych in grosser wirde schwebt , So sy in dem walde stet und lebt .
Den schweynen gibt sy mit preyse Aicholen zu der speyse .
So sy danne abe wirt geslagen , So ist sy tod und muß doch tragen Lebentig , so sy ain scheff wirt .
Alle tag sy gepirt Den ain dar ab , den andren dar in , Auff den lebendigen gett sy hin : Das ist auff den vischen : Da muß sy uber wischen .
Der pauch ist ir sinewell .
Si ist von den unden schnell , Das in dem wasser nieman Ir füßdritt erkennen kan .
' Tarsia hoher zuchte vol Sprach ' du pist geleret wol : Hietestu nit hohe püch gelesen , Du enmochst nit so synnig wesen .
Mich entrieg dann der syn mein , Du macht gar wol ain kunig sein .
Nu radt auch , herre : was ist das ?
Es wirt gemacht ain klaines faß Von holtz und von plumlein wol .
Es sey ledig oder vol , Oder vol oder ler , Es wiget doch geleychen schwer .
' Appolonius schutte das haupt : ' Junckfrawe , wol ir deß gelaubt : Und solt ich mit ew fro wesen , ( Ich hab so hoche pucher gelesen ) Und wert ir noch ains also clüg , Ich geb ew diser kunst genüg .
Das vessel ist ain tevelein , Da schreybt man mit dem griffel ein .
Es sey vol oder ler , So wigt es geleych schwer .
Das du salig mussest sein !
Das wachs ist von den plumelein , So ist ausserhalben das holtz .
Das ist ewr retel , maget stoltz .
' Da der krieg sust geschach Und di maget das gesach Das er der frage gesaß , Si traib in aber furpaß Und sprach ' hastu püch ye gelesen , Deß mustu yetzund durfftig wesen .
Ich gib dir ain frage Das alle dein mage Musten sin dar an legen Und guter witze pflegen .
' Das redte sy alles umb das Das sy in tribe furpaß , Und das er lenger sasse Und seines laydes vergesse .
Si sprach zu im an allen haß ' Herre , sage mir : was ist das ?
Aines vert durch alle lant , Es enhat weder füß noch hant Und ist gar an alle glide .
Es raubt di leutt in dem fride .
Wer mit im ist haimleich , Dem ist iß geren schedleich .
Seinem pruder gibt es posen grus , Es slecht in , das er schreyen muß .
Es reytet seinen heren Und pringet im grossen werren , Auch ze manigen stunden freuden vil .
Es stifftet mort ane zill .
Es hatt augen und ist plintt Und ist zwayer muter kint .
Sage mir , herre , pesunder : Was ist ditz selhe wunder ?
' Do sprach der Tyrlander ' Mir ist di frag nit swer : Wie ich doch sey jamer var , Ich sage dir di frage gar .
Das da vert durch di lant Und enhat weder fuß noch hant , Das ist der wurfel , schone mait , Er raubt in der in pey im trait .
Er reyttet seinen heren , So er in tregt in dem geren .
Seinen pruder slecht er , So man in schuttelt mit ger .
Er hatt augen und ist plint ( Das verstestu wol , liebes kint ) Und ist auch von mütern zwain , Das ain wax , das ander pain .
' - ' Zwar , ' sprach di schone magt ' Du pist ain helt unverzagt .
Ich muß dich fragen furpaß .
Nu sage mir , herre : was ist das ?
" Ich pin der liechten sunnen kint , Ich pin gewesen mit ir sint , Ich pin auch mit ir geporen .
Ain herr hab ich erkoren .
Da mit ich durch di lant var : Funfftzig ist mein schar , Funff für ich dar nach , Nach den mit zehen ist mir jach .
Ich muß ymmer und ymmer wesen , Niemand mag an mich genesen .
" ' - ' Der sunnen kint ist das liecht , An das mügen wir genesen nicht .
Funfftzig pedewtet das L , Das ist langk und sinewel; Funff furet das V , X furet zehenev : Nu hast du die retelein gar .
' Er warff hundert gulden dar .
Er sprach ' ge hin , schone mait , Laß mich clagen mein laid !
Ich hab mit dir gesprachet vil : Dem will ich geben nu ain zil .
' Der maget pegunde layden Das sy sich solt von im schaiden , Und das alles ir werben An im solte verderben .
Ir was auch laid umb den man Das sy sich hett genomen an .
Si sprach ' nym hin dein güt gold !
Ich kam nit recht zu solchem solt : Mir wer lieber dein leben Dann ob du mir woltest geben Funff hundert pifande .
' Sy pegriff in pey dem gewande Und wolt in ziehen an den tag .
Do gab er ir ainen maulslag , Das das plut nach ran Von nasen und von munde dan .
Do sprach di mynniclich magt ' Herre , das sey dir geklagt !
Ey werder Got , nu waystu wol Wa ich not und angste dol .
Fur war ich das sprechen mag , Seyt das ich in der wiegen lag , So ich alle tag Vertriben her mit jamerclag .
Ey getreuwe Liguridis , Diser not wert du vil gewis , Das du mir sagste di mere Das mein vatter were Appolonius von Tyrlant , Und das mein muter war genant Lucina von Pentapolin , Deß kuniges dochter Altistraten̅ .
Auff dem mer ward ich geporen , Mein müter ward mir da verloren : Seyt pin ich ellende .
' Di magt want ir hende : Sy wainte das das wasser floß Von den augen auff di erden schoß .
' Ey Appolony , vatter mein !
Wa ist so lange di trewe dein ?
Ey herre , was hab ich getan , Das ich so grossen kumer han ?
Ich mir selb ee tün den todt Ee ich so schemliche not Lange wolte leyden Und allen trost vermeyden .
' Dy rede horte Appolonius .
Mitt lautter stymm rieff er suß : ' O grundlose weyßhait !
Dein hochgeerte gothayt , Was di wunders wurcken kan !
' Sein liebe dochter sach er an .
Er sprach ' pistu Tarsia ?
Got in der jerarchia Muß unnser payder walten , Der dich mir hat pehalten !
' Frolich er sy an lieff .
Mit ainer lautten stymm er rieff : ' Laufft her di mir holt sein !
Ich hab di lieben dochter mein : Mein clag hat ain ende , Da hin ist mein ellende .
' Si lieffen all gemayne .
Attaganoras der raine Lieff auch mit den andren dar .
Der geschicht det er war .
Er sach in an ir hangen Und waynen auff ir wangen .
Er sprach ' herre , da ist mein kint Durch deß willen ich sint Was in newe jamer kamen : Der ist aller mir benomen .
Liebe dochter , ich pin genant Appolonius von Tyrlant : Strangwilio enpfalch ich dich .
Das ich dich hab , nu wol mich !
Wie hieß dein amm , dulcis amis ?
' Si sprach ' herre , Liguridis .
' Er rufft mit lautter stymme : ' Du pist meines hertzen gymme Und mein ainporns kint .
Nu freuwet ew alle di hie sint !
' Da kußte er sy an iren roten munt In ainer weyl wol hundert stund .
Er warff von im das claggewant Und legt an seinen leib zehant Reiche kunigliche klaid : Geendet was sein grosses laid .
Nu saget im Tarsia gar Wie sy pracht war aldar , Und wie sy in dem sunthauß was Und doch mit rainikait genaß .
Attaganoras der susse Naig ym auf die füesse , Sprach mit zuchticlichem sitten ' Appolony , ich will dich pitten Das du Tarsiam gebest mir Zu ainem weybe .
ich sage dir , Ich pin furst in diser stat , Das lant nicht anders heren hatt .
Tarsia hatt di zeyt vertriben , Das sy keusche ist doch peliben : Das hab ich geholffen ir , Sy soll es selben sagen dir .
Das du sy hast funden Hie zu disen stunden , Das ist auch von mir geschehen : Deß musset ir mir payde jehen .
' Do sprach der von Tyro ' Der rede soll ich wesen fro .
Dy treuwe di du hast getan An meynem kinde , deß mustu han Mich zu ainem freunde gar , Soll ich leben noch ain jar .
Deß du pittest , deß ger ich : Wann ich hab verredet mich Da ich part noch har Abgeschnite untz an das jar Das ich sy ainem manne gebe , Ob ich mit freuden deß gelebe : Das gelube wirt nit zebrochen , Ich enwerd ee gerochen An dem posen̅ pulian Der uns di schmachait hat getan .
' Do der furste das vernam , Gar drate er in die stat kam : Da wurden poten gesant Nach den purgeren zehant .
Er leget in di rede fur : ' Es wär nit güt das ich verlür Di stat durch ainen pösen man , Das war nicht weyßlich getan .
Habet ir deß nicht vernomen̅ Das Appolonius ist komen̅ Mit ainem ungefugen h&#x00EB;r , Mit scheffen und mit grosser wer ?
Im ist das gar wol gesaget , Er hatt mir es auch selben geklaget Wie der pose pulian Mit seiner dochter habe getan .
' Man leute di sturmglocken : Vil schier was erschrocken Alles das in der statt was .
Si lieffen zu dem palaß Payde weyb und man : Si lieffen alle auff den plan .
Do ditz also geschehen was , Do sprach Attaganoras ' Hörett all gemain , Paide groß und clain , Payd jung und alt : Unnser clage ist manigvalt .
Appolonius der Tyrla dere , Ain kunig reich und erbäre , Ist her komen fur di stat : Manigen werden man er hatt .
Er will sich an uns rechen , Di stat de nider prechen , Dar umb sein dochter wolgetan Der unraine pulian In das sunthauß ye gab : Das pringet uns alle in unser grab .
Sehet ir nicht die scheff dort ?
' Si sprachen alle ' wir sein morta .
' - ' Umb di grossen missetat Vil großen haß er zu uns hatt .
So ratt ich das wir in pitten Das er nach allen seinen sitten Reche sich an dem pulian : Wann wir haben nicht gen im getan .
Weß wolt er uns zeyhen dann ?
' Do sprachens all gemayne Payde groß und claine ' Das selbe ist ain gut radt , Der uns wol zefrumen statt .
' Der furste Attaganoras Der selben rede pote was .
Appolonius gerne det Deß fursten und der stat pet .
Er gie auff das palas , Da ir gerichte inne was .
Di leutte rufften alle Mit ainem grossen schalle : ' Der pulian soll alzehant Werden lebendig verprant .
' Zehant di schergen giengen , Den pulian sy viengen .
Es nahent seinem ende .
Si punden im di hende Hinder seinen rucke : Das was sein ungelucke .
Der werde Tyrlandere Ließ varen alle schwere .
Er legt an sein gewant : Es vergulte yetzund kam ain land .
Sein haubet ziert er schone Mit ainer gulden krone .
Sust gieng er mit den mannen Zu gericht in di schrannen .
Tarsia gie mit im dar , Di was so mynniklich gevar .
Si kuste der vater an den munt Von freuden zu maniger stunt : Das det er ane laugen .
Im uberlieffen di augen , Das er nicht reden kunde Von freuden zu der selben stunde .
Attaganoras dem was not : Ain schweigen er mit der hant pat .
Er sprach ' ir purgere , Mercket di starcken märe Di Gott hie hatt getan Mit disem fursten lobesam : Das er zu disen stunden Sein dochter hie hat funden , Di der pose pulian In das sunthauß het getan , Di doch von ewren gnaden ist Maget peliben auff dise frist .
' Des dancket sy im fleyssicleiche Und auch der kunig reiche .
Fleyssiclich Tarsia gert Das er sey der pett gewert Das ir von dem pulian Rechte werde hie getan .
Da rufften sy gemaine Payde groß und claine : ' Der pulian werde verprant Vor unnseren augen hie zehant !
' Man warff den pulian auf den roßt In ain fewr .
da ward erlost Manig schones freuwelein Di da gevangen muste sein .
Tarsia ließ sy ledig gar .
Man pracht Turpiam dar , Den wolten sy auch haben verprant .
Do sprach Tarsia zehant ' Ir sult mir Turpiam geben , Ich will in gern lassen leben .
Das sey ew allen gesagt : Von seinen wegen pelaib ich magt .
' Si gab im der frauwen aine Dy ee was gemaine , Di schonste di da inne was , Als ich die abentewr laß , Und alles das der pulian Ließ : das gab sy Turpiam .
Si sprach ' nu sey ain piderman !
' Auff stund Appolonius In dem palaß und sprach alsuß : ' Ir purger , lieben heren , Ich danck euch grosser eren .
Ewr alte treuwen Ist an mir worden neuwen .
Nach meinem langen schmertzen Den ich trug in meinem hertzen , Pin ich geluckes hie bekomen Pey ew nach meinem grossen frumen .
Di ere di ir hab getan , Soll ich kain weil das leben han , Das wirt ew wol vergolten , Ir lieben und ir holdensub .
Das mein kint ist peliben magt , Das ist von ew , als sy mir sagt .
Dar umb gib ich euch zestund Zu eren goldes funfftzig pfund , Das ir der statt zynnen , Ewr turne aussen und innen Da mit wider machett , Da man inne wachett .
' Deß ward gedancket im da wol : Si sprachen ' er ist eren vol : Er muß sein geniessen .
' Ain sewl sy machen hyessen Von schonem m&#x00EB;ssinge , Groß und nit zeringe .
Oben auff der sewle saß Der zucht noch eren nie vergaß , Der werde kunig von Tyrlant .
Er hette in der rechten hant Tarsiam dar gegossen .
Di tenche hant hett peslossen Deß pulianes haupet : Der red ir mir gelaubet !
An der sewl geschriben was , Wer da stund und da laß : ' Zu eren dem von Tyrlant , Appolonio dem weygant , Ist di sewl gegossen ( Er hatt deß genossen Das er di mawren an der statt Und di turne gepessert hat ) Und Tarsiam der weysen , Der schonen und der preysen .
Zu ainem ewigen lobe Stend der sewle obe .
' Nu hebt sich freuden und schal In der statt uberall .
Es wurden poten gesant Nach den fursten inn di lant .
Es slugen verren di mere Das der Tyrlander Zu Metalin nu were .
Er sandte gegen Anthiochia Und zu grossen Asia , Zu Sirenen und Libia , Ze Paldach und ze Wabilon , Ze Halab und ze Valkitron , Ze Persia und ze Nigropant , Ze Achers und ze Wellimont , Ze Tripel und ze Jerusalem , Zu Nasareth oder Betlehem .
Er sandte ze Gallilea , Ze Sandres in Capadocia , Ze Kostinopel in Criechen .
Er sandt nicht nach den siechen , Er sandt nach den starcken degen , Di ritterschaft wol kunden pflegen .
Er sandte hin gein Tyro : Di lantleutte wurden alle fro .
Er sandte zu Pentapolin Nach seinem schweher Altistraten̅ .
Er sandte gen Egipten lant , Da hette ellenthaffte hant Ere und preyß inne pejaget .
Es ward gein Morland gesaget : Do hette er vil betwungen , Im was da wol gelungen , Do er strayt mit dem parte : Das lant im gerne warte .
Ain foreys ward gesprochen Geleych uber vier wochen Ze Anthiochia in der statt : ' Wer nu heldes namen hatt Und den weyben dienen will , Der kem alldar , er vint ir vil Freuden der sein hertze gert .
Er pringe kolben oder schwert; Mit speren und mit schilte , In der stat oder an dem gevilde , Er wirt da schir pestanden Von den edelen weyganden Di das foreys wellent haben .
' Es sind ellenthafte knaben : Hernach werdent sy genant , Mit namen yeder man erkant .
Sich perayttet manig werder degen , Der ritters ampt wolte pflegen , Das er kam auff den tag Da di abentewr ane lag .
Nu lasse wir dise red sein Und greyffen an das merelein : Tarsia di wunnikleiche Ward gar herleiche Gegeben Attaganoras .
Das lant volk alles fro was .
Do sprach Appolonius Zu seinem aidem alsuß : ' Wir sullen hin zu Tarsis varen Und di rayse nit lenger sparen Und unnser lieb freund laden Zu der hochtzeyt an ir schaden .
' Do sprach der furste lobesam ' Herre , das sey gerne getan .
' Di scheff wurden schier berayt , Reiche kost dar ein gelayt .
Si furten mit ain ander dan , Tarsia und ir lieber man .
Do sy ze Tarsis kamen Und die purger das vernamen , Da ward er enphangen wol , Als ain herre zu rechte sol .
Er kam auff das palaß , Do der purger radt was .
Er schuff drate gahen , Strangwilionem vahen Und dar zu sein schones weyb : Das verflucht sey ir leib !
Si wurden fur gericht pracht .
Er hette des todes zu in gedacht , Als es doch seyt geschach .
Zu den purgeren er sprach ' Nu sagt mir , lieben heren , Wisset ir kainen werren Den ich euch hie hab getan ?
Das sult ir mich wissen lan : Das will ich gerne pussen , Geruchet ir es , vor euwren fussen .
' Da rufften sy all gemayne Paide groß und claine : ' Du pist an alle schande Kunig in disem lande Und ain vatter in der not .
Du hulffest uns , do der grymme dot Von hunger uns wolte döten : Do prachstu uns auß allen noten .
Herre , durch dein ere , Und das dein hail sich mere , Wellen wir streytten und vechten Mit ritteren und mit knechten .
Nu sich di sewl an di wir , Herre , haben gemachet dir Mit rechter abentewre , Geleych nach deiner figure .
' Appolonius der mere Sprach ' ir werden purgere , Ich will ew meynen kummer sagen , Paide kunden und clagen .
Do ich ze letst von euch schiet , Als mir do mein hertze riet , Mein schone dochter ließ ich do Pey disem hie : Strangwilio .
Ich pin pey im gewesen syder : Er will mir sy nit geben wider .
Das ist mir von hertzen laid : Es sey ew allen hie geklayt .
' Do sprach der pose same , Deß ubelen teufels hame , Das vil ungetrewe weyb ( Das unsalig sey ir leib !
) ' Lieber herre , nu lasse du doch Di geschrift stet auff dem grabe noch : Deß sind auch mein gezeuge Di heren das ich nit leuge .
Dy machten das grab durch den willen dein Der junckfrauwen mein .
' Dar zu sprach Strangwilio ( Er was unsalig und unfro ) ' Ich schwere pey deinem reiche Das wir seyt herleiche Rechter poßhait haben pegangen , Do umb wir sein gevangen .
' Do sprach Appolonius Zu den purgeren suß : ' Nu mercket di grossen maintat Di das pose volk pegat .
Er schweret pey meinem reyche Ainen mainaid poßleiche : Das kan im lutzel gefrummen .
' Tarsiam hieß er dar kummen : ' Das ist mein dochter ' sprach er .
' Wie sy gelebtt hatt untz her , Das wirt euch schier kunt getan .
' Den gepawr hieß er dar gan Der sy solte haben erslagen .
Si sprach ' teufel , du solt sagen ( Dar umb laß ich dir dein leben , Des will ich dir sicherhait geben ) : Wer schuff das du mich slugest Und in das mere trugest ?
' Do sprach der ungefuge pawr ' Das det das weyb , der salden schawr , Mein fraw , di vor ewr stett : Zu recht es ir an das leben get .
' Dy purger nam pesunder Der poßhait groß wunder .
Man pand sy zu zwain sewlen Und warff in grosse pewlen Mit ungefugen stainen Zu dem haupt und zu den painen , Untz das sy musten tod ligen .
Den pösen korpern ward verzigen Das man sy nicht ließ pegraben , Man wurff sy den hunden und den raben Und den wilden tiere : Si wurden fressen schiere .
Tarsia ließ den pawren leben : Wann er hett ir gegeben Drey stund zu irm gepete , Das er ir nicht laydes dete .
Wer desselben nicht gewesen , So enmöchte sy sein nymmer genesen .
Do patt der erbere Di werden purgere Das sy uber vier wochen , Als di hochtzeit was gesprochen , Kamen zu Anthiochia .
Deß gelobten im di pesten da .
Der da purgkgrave was Ze Tharsis , der hieß Lucas .
Er was der tewrist man Der ye schiltes ampt gewan .
Er sprach ' herre , ich wil dar kumen Dir zu eren und zu frummen .
' Er nam urlaub und für dan .
Da neg im manig werder man .
Desselben nachtes do er slieff , Im entraumte das im ain stymm rieff : ' Du solt dich dar an pewaren Und hin gen Epheso varen .
Du solt in den tempel gan , Di richte fur den altar stan , Und solt Got alda klagen Was dir pey allen deinen tagen Laydes sey geschehen .
Leychte magstu da sehen Das dir unmassen lieb wirt , Und dir dein gelucke freuden pirt .
' Das sagt er seinen leuten do .
Si sprachen ' herre , düt also !
' Den segel richte man dar , Gen Epheso auff das rechte var .
Der wint was salig und güt .
Si komen dar wolbehüt .
Da sy kamen an das lant , Er gie zu dem tempel zu hant .
Schiere ward man deß gewar Das ain kunig wer komen dar Mit dochter und mit aydem .
Di frauwen pegunden sich clayden Di deß tempels pflagen da .
Groß priesterschaft was alda .
Di raine Lucina , Dy schon und di vina , Kam selben gegangen dar Mit ainer wunniklichen schar , Payde maget und frauwen : Di macht man geren schauwen .
Alda er pey dem altar gie , Er viel nider auff di knie .
Dem hohen Got er klagte .
Sein sach er gar da sagte , Wie es was ergangen gar Von funffzehen jaren untz dar .
Da pey stund allaine Lucina di vil raine , Deß kuniges Appolonien weyb .
Si hett ainen so schonen leyb Das in daucht in seinem synne Si wär ain göttynne .
Als ich das puch hab gelesen , Si was di zeyt da gewesen .
Der artzt hett si dar gegeben : Si hett dar inne ain keusches leben .
Do er di clage gesprach , Dy frauwe den heren an sach .
Nie frauwe manne lieber wart .
Dannoch hett er den partt , Da sy sein nicht erkante .
Mit namen sy in nante : ' Appolony von Tyrlant !
' - ' Ich pin es ' sprach der weygant .
' Ich pin Lucina , als ich hie sten , Deß kuniges kint Altistraten .
' Do sprach der von Tyrlant ' Got hatt mich her gesant : Er will mich ergetzen , In salden wider setzen .
' Do sach man di rainen Von rechten freuden wainen .
Si umbvieng den werden man , Frolich sach sy in an , Si druckt in an ir hertze : Zergangen was ir schmertze .
Si kuste in gutlich an sein munt Durch den part wol tausent stunt .
Si dauchte trauwren wer ain wint .
Sy sprach ' wa ist mein liebes kint ?
' - ' Schone frauwe , sy ist alhie : Weyser kint gesach ich nie .
' Aller erst ward di frauwe fro .
Ain gantze freude hub sich do .
Tyrus ward so wolgemüt Das er ubel oder güt Vor freuden nicht enkunde Gereden auß seinem munde .
Ain grosser schal ward in der statt , Als man di mere vernomen hatt Das der mynniclich leyb Gewesen wer ains kuniges weyb , Di in der priester tempel was , Da sang und laß .
In der stat was freuden vil : Man hortte da manig freuden spil Mit freude saytten susse erklingen; Payde tantzen und springen Sach man in den gassen .
Man sach da niemand lassen : Si waren allesampt fro .
Der werde man von Tyro abSchar ab aller erst den part .
Das har im auch gekurtzet wart .
Do was er ain so schoner man Als in ain weyb ye gewan .
Di purger von Epheso Legten dem von Tyro Sein schone frauwen zue .
Deß anderen tages gar früe Ward ain grosse wirtschaft : Do was freuden uberkraft .
Er patt di purger alle dar .
Der frauwen ward ain schone schar Di dar zu der hochtzeyt kamēn .
Da wolte Got seinen samēn Meren von seinem leybe Mit seinem schonen weybe .
Di frauwe deß nachtes schwanger wart Aines suns , der was hoher art .
Appolonius ward er genant , Grosse kunst ward im erkant .
Von im sind grosse puch geschriben , Was er wunders hatt getriben .
Von im will ich nit sagen me; Ich heb di red an als ee : Ain hertzoge da furste was , Ain junger man , als ich da laß .
Trabut im das lant ließ : Er was sein vatter .
diser hieß Ercules von Epheso .
Er was mit Appolonio Frolich und wolgemüt .
Der kunig pat den heren güt , Ich main den jungen Ercules , Das er zu dem fores Zu Anthiochia keme Und das schwert da neme : Wann er was noch ritter nicht .
Do sprach der ' herre , das geschicht : Ich will durch deinen willen dort Vertuen meines vatter alten hort .
' Sein freude was unzellich , Er was mit treuwen frolich .
Seiner freuden was gar vil : Sein dochter was seins hertzen spil , So was sein schone frauwe .
Recht als ain pluende awe , Da di vogel zu aller zeyt Ir gesang singent wider streyt , Sust was im widerstreyt wol : Sein frauwe macht im sein augen vol Freuden; so was von seinem kinde Vil freuden mit seinem ingesinde .
Wer nach trauwren freuden hatt , Di freude vor aller wunne stat .
Alsuß was sein freude groß , Nyendert hette sein freude genoß : Wann er zu der stunden Geluck hette funden̅ , Sein dochter und sein liebs weyb , Gar an trauwren was sein leyb .
Ainer vard ward gedacht , Di ward schier volpracht : Er fur gen Pentapolen Zu seinem schweher Altistraten .
Der hette unmassen grosse clage An sich geleget alle tage Umb den aydem und umb sein kint : Alle clage was gar ain wint Gegen der clage di er det Und gegen dem jamer den er hett .
Dy mer kamen zehant Das Appolonius von Tyrland Kam gegen Pentapolen : Deß freute sich Altistraten .
Er ließ vil scheff peraytten Und auff das mer pelaytten .
Appolonius ward deß gewar Das sein schweher zu im dar Füer .
deß ward er gemayt .
Lucina ward schon angelayt Und Tarsia , ir payder paren : Ir man wart mit in gefaren .
Do sy sich ane sahen , Do ward ain grosses enphahen .
' Ditz ist ain frolich tag , Da mein salde alle ane lag ' Sprach der von Pentapolen , ' Mein geluck will wider auff sten .
' Do er Tyrum ane sach , Vor lieb er nie kain wort sprach : Er viel an in und hangte so .
Lucina ward von hertzen fro , Do sy den vatter ane sach .
Mit freuden sy zu im sprach ' Got wilkomen , du salige art !
Nie rainer man geporen ward .
' Tarsia di viel in an : Si sprach ' getrewer man , Nu wol mich das ich dich hab !
Ich hab dich nie mer gesehen : Nu ist mir paß dann wol geschehen .
' Mit den armen er sy umb umbgraif , Von freuden im der syn entslaiff , Das er ain wort nie gesprach : Lieplich er sy ane sach .
Da er wider zu im selbs kam Und di kraft an sich genam , Do ward ain groß enpfahen , Das ich in allen gahen Es nit gesagen kunde .
Es gie von mund ze munde : ' Got wilkomen , herr von Tyrland , Mit grossen salden her gesant , Und das liebe gesinde dein !
Selig musset ir alle sein !
' Do ward gedancket also vil Das ich sein nit sagen wil .
Ich hab an dem puch vernomen Es waren di purger dar komen Auff das mer mit ir ziere .
Er sach vil paniere Auff den scheffen fliegen , Ze weytte dort her kriegen : Di waren mit dem kunge do .
Si sungen alle und waren fro .
Er ward in di stat bracht .
Solcher freude ward da erdacht Das ich sy in ainem jare Nicht kunde geschreiben zware .
Wie groß di freude nu hie sey , Doch was ain klaines lait da pey , Da von sich hub ain clagenot : Lucina muter di was dot , Das aller tewriste weyb Den ye getrug muter leyb .
Da von Altistrates ward Laydig .
er hette seinen pard Noch das har nie geschoren Seyt er di tochter hett verloren : Er was seyt nie fro worden , Und das was sein steter orden .
Do ward es im nu gar benomen , Seyt Appolonius was komen̅ Und di liebe dochter sein .
Er ließ jamer und pein , Er schar den part und peschnaid das har , Er ward so schon , das ist war , Das man in dem lande Schones nicht erkante .
Was welt ir mer das ich sage ?
Si waren da wol vier tage .
Tyrus sprach ' ich will nit sparen Wir sullen hin zu Tirland faren : Wann es ist vil manig tag Das ich da wesens nie pflag .
' Da ward perayt vil manig kiel , Wann in di vart wol gefiel .
Altistrates ward gemayt , Er ward gegen Tyro perayt : Mit manigem weygande Schift er von dem lande .
Poten wurden dar gesandt Zu den heren von Tyrland .
Di sagten in di m&#x00EB;re Das Appolonius der Tyrere Zu in für auff dem mere Mit ainem kospern here .
Deß wurden sy alle gemayt Und wurden wol angelait .
Si pegunden alle gahen Iren heren enpfahen Auff rossen und auff scheffen , Was sy deß pegriffen , Auff wasser und auff gevilde , Mit manigem liechten schilde .
Do sach man komen harte schyr Wol funff hundert panyr Vaste dort her dringen .
Man hort di schellen clingen Auff der rosse decken .
Man sach da manigen kecken Das roß zu payden henden Ritterlichen umb wenden .
Da der herr kam an di habe , Von den rossen sprungens abe .
Do sprach manig weygant ' Gottwilkomen , herre von Tyrland , Und ewr amey , Dar nach di masseney !
' Do ward von in nich verschwigen Payde sy danckten und nigen .
Da rittens an der selben stunt Zu ainer statt hieß Florimunt .
Payde puhurdieren und stechen Und starcke sper zeprechen Sach man vor den frauwen suß .
ZeFlorimund playb Tyrus Und Altistrates der degen .
Ir ward vil wol alda gepflegen .
Do ward weytten in di lant Nach edlen frauwen gesandt : Deß enwolt er nitt haben rat .
Sy fueren alle ze Rundelatt , Di was ir hauptstat in dem lande .
Nach dem fursten er auch sandte .
Do sy deß heren wurden gewar , Sy komen alle gerne dar .
Ze Rundelat was Florian Deß kunigreyches hauptman , Ain kunig jung und reyche .
Der kam dar so herleyche Ze Florimunt in di stat .
Er fur mit im gen Rundelat .
Di werden masseney , Attaganoras und Tarsia und sein amey Wurden gerne da gesehen : Man sach sy fur di anderen prechen .
Nu kam dar manig werdes weib : Wolgezieret was ir leyb .
Do was di kunigynne Lucina als ain göttynne Schan vor in allen : Si must in wol gefallen , Das sy alle jahen Di sy rechte an sahen , Das in menschlicher figure Nie so schone creature Von leib wurde geporen .
Tarsia was auch außerkoren Vor allen di da waren .
Man sach da manigen klaren Frauwen zart und mynniklich Und manige magt loblich .
Da ward di liebe frauwe sein Enpfangen zu einer kunigein .
Da trug si vil schone Zepter und krone In dem lande zu Tyro : Deß waren di lantheren fro .
Nu wirt di hochtzeit also groß : Niemand freuden do verdroß .
Im waren da hin , als ich sage , Geleych viertzehen tage : Noch sind viertzehen dar .
' Es ist zeyt das man var Hin gen Anthiochia .
' Er pot seinen heren alda Das sy wurden perayt .
Er gab drew hundert klaid Di ritter solten werden Mit also vil pferden .
Im was gesammet , das ist war , Zu funfftzehen jaren dar Ain grosser hort und starck : Goldes hundert tausent marck .
Deß ward der von Tyro Von hertzen gentzlichen fro .
Sein hant di ward gar milte .
Er gab drew hundert schilte Da di syrenen auff was , Als ich euch hie vor laß , Den jungen von dem lande .
Do fur an alle schande Der werde fürst uber mer Mit ainem kayserlichen her , Mit silber und mit golde : Was deß yeder ritter wolde , Deß gab man in uberkraft .
Si wurden alle manhaft : Do endorfft niemant armüt clagen , An di scheff ward getragen Paide waitz und karen .
Appolonius der wolgeporen Schuff der speyse so vil dar , Volle kraft auff ain jar .
Si varent hin mit schalle , Mit im di pesten alle .
Ich enrüch ob euch sein wundert : Ir waren dreyssig hundert Mit mänlicher wer Und mit im manig grosses her .
Das erbare gesinde Fur mit gutem winde , Untz das sy kamen an das port Nahent zu Anthiochia dort .
Do der printz das vernam Das Appolonius dar kam , Do hub sich ain frolich schal In dem lant uberall .
Der printz von Anthiochia , Der deß landes pflag alda , Wann es im enpfolhen ward , Seyt das den posen di hochvart Anthiochium der doner slug ( Di heren ir treuwe vaste trug Zu Appolonio dem weygande .
Si warten im mit dem lande : Deß was der printz hauptman , Als ich das puch gelesen han ) , Der det in ainer kurtzen stunt Den lantheren allen kunt Das der Tyrlandere Zu Gales komen̅ ware : Das ist zwo meyle gelegen dan Verre von Anthiochian .
Si ligt auch in gutter were Dy selben verre von dem mere .
Da was manig panyr Zu der stat komen schir .
Si waren alle sampt fro Deß kuniges sun von Tyro : Da waren sy nicht an petrogen .
Di strassen wurden uber ubergezogen Mit manigem reichen capit .
Payde purper und samit Hieng man auß zu plicke .
Da ward geruffet dicke ' Wilkomen , herre von Tyrlandt !
Got der hatt euch hergesandt .
' Si riten hin gen Gales .
Der werd fürst Altistrates Rayt auff das gevilde Mit auff auffgevaßtem schilde .
Er ruft ' ist yemand der kome her , Der vertuen well ain sper Durch aller frauwen ere ?
Der nem zu mir di kere !
' Der werde und der mere Was ain wittewere .
Im stunt sein müt in freuden ho .
Zu im kom gerant do Eraclius von Persia .
Es was gekronet kunig do .
Auff seinem schilt ward bekant In gold ain schwartzes helffant .
Altistrates von hoher art Trug den starcken libart ( Er was kuen und milte ) In ainem roten schilte .
Der lebart was von golde Geslagen , als er wolde .
Si triben auff ainander her , Das ir ungefuge sper Hohe flugen in di lufft , Und das mit rechter manhaitt guft Si enpitten nit mere : Sy huben ain wyderkere .
Von in zwain mit starcken sitten Da ward ritterlich geritten .
Dy roß waren unmassen güt .
Sy hetten ritterlichen müt .
Do ward gehurdierett , Mit manhait gejustieret .
Da ward geld wider geld .
Sy pehabten pede wol das velt : Sy stachen an di helme , Das man sy auß dem melme Dicke muste klauben Als den waitz di tauben .
Deß kostleichen ritterspil Triben si unmassen vil , Das sein di heren dauchte genüg .
Der ain dem anderen nicht vertrug , Si waren kün geleiche .
Do sprach der tugentreiche Kunig Appolonius ' Den streyt soll ich schaiden suß : Si sullen zu ain ander schweren , Das foreyß mit ain ander weren .
Si sind zwen recken hochgemüt , In dem turney sind sy güt .
' An den selben stunden Di helm sy abe punden .
Di kuenen unt di ellen Wurden hergesellen , Das was in der weylen Das sy di zwo meylen Ritten her von Gales .
Do sprach der gute Eracules ' Wa nu harnasch und sper !
Helm und schilt her !
Ich sich dortt her reytten Ain degen , der will streytten .
Den will ich alhie pesten : Es soll nach eren auß ergen .
' Ey wie sy auff ainander ruerten !
Di wappen di sy fürten , Dy waren reich an zu sehen , Als mir die wappenknapfen jehen .
Ercules von Epheso Envorchte nit zehen man dro , Den schilt man im drat pot , Der was als ain plüt rot , Das er den knappen wolgefiel .
Dar inne was ain wasserkiel Und der segel auff auffgezogen , Claudius fürt den horenpogen Mit eingezogen stralen .
Den selben schilt hieß malen Sein vatter Curant weylent ee : Der schilt was weyß als ain schne .
Di roß gampierten under in : Zu ainander was sein syn .
Ir yettweder was ain kint .
Si slugen hin durch den wint In allen den gep&#x00EB;ren Als sy zwen engel weren , Und ritten das gevilde Und stachen auff di schilde , Das di ungefugen sper Slugen hin und her .
Da ward lenger nit gespart Sy kerten wider auff di vart .
' Yedem man ain ander sper !
' Zu ain ander was ir ger .
Si hiessen paß gürten .
Man sach sy vaste hurten .
Da kam ain ungefuger gust Den rossen auff di prust , Das di heren zu hant Mit den rossen vielen in den sandt .
Da enmochten sych di werden knaben An den hime nit gehaben; Doch was es ain vil güt gemach Das in kain schade do geschach An armen noch an painen .
Si sprungen auff di rainen : Sy hetten anders kain nott Dann das di roß waren dot : Deß soll werden güt ratt , Seyt das der kunig pesser hatt .
Er hieß zway roß ziehen dar : Das aine roß was rotvar , Man prachte es von Galdea; Das ander roß was apfelgra , Das pracht man von Pellimont .
Das gab er dem von Nigropant , Der was ain außerwelter degen , Ain helt des leybes wol verwegen .
Dasselbe apfelgrabe pfardt Was zwayer hundert march wert .
Das rote was recht also güt .
Di freutten̅ den ritteren iren müt .
Di zwen ritter tugenthafft Schwuren da gesellschaft .
Nu hatt das voreyß viere Ritter kuen und ziere .
Deß waß di masseney fro .
Si ritten gen der stat do .
Da horten sy auff türnen Pusawmen und hürnensub .
Pfeyffen und schalmeyen .
Di lötter hort man schreyen " Vina , vina , vina Lo ray da roicha , Roter singans Appolonius , Der per e mer und Tyrus !
' Nu rittens durch das purgtor , Ye zwen und zwen auff ain spor , Geleych durch den rivier , Zwelff fursten panier , Kunige und hertzogen Und grafen : das ist ungelogen .
Di wartent alle schone ZeAnthiochia der krone .
Nach dem kam geritten dar Von panieren ain grosse schar , Ye zwen und zwe pesundert , Geleych zwayntzig hundert Der dienstman und parüne .
Man horte di garzüne Ruffen : ' kunig hochgemüt , Sich meret dein ere und dein güt !
' Darnach sach man staphen Ritter und knappen .
Der selben was unmassen vil , Als man si heren nennen will , Das sy sich dar ab grausent : Ir sind hundert tausent Di zu im ritten auff das velt .
Man sach da manig hoch gezelt , Hutten und palunen Der fursten und der parunen .
Der kunig ward enpfangen wol , Als ain kunig zerechte soll : Und der wolgeporen helt Was vor in allen recht erwelt .
Aller erst hebt sich pesunder Von zier ein reyches wunder .
Fraw Venus pracht ir her auch dar Mit ainer wunniklichen schar : Das was der pesten aine Lucina di vil raine Und dar nach Tarsey , Der selden messeney , Und mit in ain so liechtes her Da von dem Rein untz an das mer So schones nie gesehen ward Als da vor an der selben stat .
Lucina von Tyrlant Furte da vier helffant , Der fre&#x1E85;den gymm , der sälden nar .
Wer freuden maynet , der nem war Der vier mynniklichen schar .
Di helffant waren nit zu schnell .
Si trugen auff in vier kastell : In yedem castell besundert Sassen frauwen hundert .
Tarsiam helffant das gie vor : Das kastell stund dar auff enpar , Es trug nicht dan junckfrauwen , Di macht man geren schauwen .
Deß kastell obedach Was ain samit von Waldach , Rot als ain rosen von ir art .
Dar auff was lebart Gemachet maisterlich genüg , Als in Attaganer trug , Von rotem golde von Arabey .
Nu mercket wie dem panier sey : Mit dem lebarten paniere Waren gestecket viere Zu den vier seytten .
Man sach vor in reytten Zwelff schone kamelein .
Ir yegliches rayt ain Sarracein ( Ich main ainen schwartzen mör ) : Di sechs pfeyffen valsches ror , Dy vier di violen , Di zwen hetten zwo ticolen .
In dem castelle hie vor Saß Tarsia schon enpor .
Ir wat was cosper und gut , Rechte rot als ain plut , Dar auff von golde ain lebart : Das trug an di magt zart .
Ain reiche krone , das ist war , Pedackte ir goltfarbes har .
Hundert junckfrauwen sassen da , Der gewant was alles lasurpla Und di syrenen dar auff geslagen , Als ir vatter hatt getragen , Der kunig von Tyrlande : Da pey man sy erkante , Man sach da pey den seytten Vier hundert junckfrauwen reytten .
Ir amis Attaganoras Auch mit in do was .
Hye lassen wir di werden schar Und tün der kunnigynnen war .
Di reyttet auch ir helffant , Als hie vor ist genant , Mit hundert junckfrauwen , Di mocht man geren schauwen , Grefin und hertzogen danne , Freyin und dienstmanne , Fraw Venus hatt an sy gelait Solche schon und klarhait Das es lang wer zesagen .
Das castell was gar wol peslagen Mit ainem samit was lasurvar .
Dy syrene was auch dar Von golde wol gesmeltzet , Mit parten dar auff geveltzet .
Dy kunigynne von Tyrlant Trug desselben ain gewant .
Ain krone was ir auff gesatzt , Di wa fur tausent marck geschatzt .
Von irem helffant ritten dan Vier und tzwaintzig spilman , Di clungen alle schone In ainem geleichen dane .
Pey der frauwen helfant rayt , Der nie kain frumkait vermayd , Appolonius von Tyrlant Und mit im manig weygant , Tausent ritter wolgemüt .
Ir roß , ir harnasch was so güt , Yeglicher was ain helt : Der kunig hette sy auß erwelt .
Auff dem dritten helffande Waren ane schande Ritter und knappen weyb .
Man sach da manigen stoltzen leyb Und manigen rosenlachenden mund , Dema was trauwren nyndert kunt .
Deß kastelles dach was Ain samit grün als ain gras , Dar in ain gulden adlar Gestreuwet waren her und dar .
Das zaichen furt der hauptman , Von Rundelat graff Florian .
Vor den frauwen hette man vil Roten , herphen und ander spil .
Mit den frauwen ritten do Di edlen gar von Tyro .
Das werde helffant was perait , Der frauwen kamer dar auff gelait : Desselben castellen obedach Was ain rotes scharlach .
Dar auff geschniten was Ain schoner pawm grun als ain gras , Dar auff di vogelein sassen Und singens nit vergassen .
Dar auff waren kamerweyb Und manig unleutseliger leyb Mit gerumphen wange , Dutten waich und lange , Manig kalter plaber munt : Dise was plaich , dise was ungesunt .
Das selbe helffant must tragen Alte weyb : das will ich sagen .
Zehant deß landes panyr Drang auß der stat schyr Mit pusawmen und mit pfeyffen : Ainen schwartzen greyffen , Von rotem golde was das velt .
Si drungen vaste durch di zelt Mit schalmein und mit tamburen .
Di reichen amasuren Mit der panier drungen .
Di schellen schon erklungen An dem grossen kastelan .
Man sach da manigen werden man Zu dem kunige jahen , Der in wolt enphahen .
Do ward ain reyches schauwensub Von ritteren und von frauwen .
Der kunig rayt in di stat zehant .
Di kastellen di dy helffent Trugen , di peliben hie vor , Ausserhalb deß purgetor .
Yegleiche frawe gemait Ain schones zeltenpfard raytt Mit reycher couentewren .
Di schonen und gehewren Ye zwo mit ain ander ritten Durch di statt mit schonen sitten .
Do was wunne widerstreytt : Wann es was in deß mayen zeyt , Das di plumlein entsprungen Und di vogelein sungen .
Di stat ward alle erfrewt : Di wege waren wol bestrewt Mit plumlein und mit grunem gras .
Ey , was freuden alda was !
Si rufften all gemayne Paide groß und claine ' Selig sey der werde vogt Und das gesinde das mit im zogt !
' Si ritten geleych durch di stat Auff di purgk , da man hatt Dem kunige herberge gewunnen .
Si waren schier aldar komen : Wann sy lag nahent da pey .
Nu mercket wie der purge sey : Symont hieß das hauß .
Es gewan kunig Artus Nie so schones pey seinen tagen .
Nu latt ew von der purg sagen : Es lag drey schuß von der statt .
Niden umb das hauß gaut All umb und umb ain schoner see , Dreyer schusse prayt oder me .
Der purgpergk was nit zehoch .
Ain liechter walt dar umbe zoch : Das was alles edel obs Und wolgeschmagk; dar umb ich lobs : Cedranigal und malgran , Paradyßopfel und galgan , Muscat und negelein , Cardamonen und zymein , Muscatplüt und saffran .
Man sach das pewmel auch da stan Das den edlen palsamen pirt , Das zu Wabilon und da wirt .
Da lieff auch das tierlein gemait Das den guten pysmen drayt .
Das hette Ptolomeus gar Mit grosser kost gepflantzt dar , Der Anthioches ene was , Der von dem plicken nicht genaß .
Di purgkmawr was mermelstain , Weyß als ein helffenpain , Mit zwelff turnn gestecket , Vierlancket und vierekket .
Di purgk hett vier palaß : Yegliches an ainem ecke was .
Von der erden untz an das tach Hetten tausent ritter wolgemach .
Mitten in der veste Stund der allerpeste Prunne deß ye man enpayß : So der summer was gar hayß , So was der prunn unmassen kald .
Er was gelayttet durch den wald Der niden umb di purgk ist , Wider pergk mit grosser list .
Ir muget es geren horen : Der prunne hatt zwelff roren , Yeglich was ain starcker pach : Er tet mirs den in sach .
Der prunne was gelayttet , Mit grosser kunst perayttet : Er gieng auff yeglichen sal Und in di kuchen uber al .
Mercket grosse zierde me : Ausserthalben in den schonen se , Als ich rechte peweyset pin , Da giengen vier wasser in , Di waren lautter und schnell : Ir doß waß nit gar ze hel .
Yegliches auß dem perge trang : Es ließ dem se kainen gestanck .
Do der se auß floß , Das wasser was nicht zegroß , Es floß von der purgk verre Ze Gales in das grosse mere .
Ich sage sicherleiche : Der se was vische reiche .
Als ich rechte vernomen hab , Er speyste wol tzwaintzig tausent man Mit guten vischen , das ist war , Volliclichen ain gantzes jar .
Er was dreyer raste langk , Da er oben auß dem perge drang .
Der see trug güt vische : Sy mocht auff seinem tische Wol der kayser geessen haben , Wann er sein hertze wolte laben : Salmen und lamperden , Hechten und pabeden , Persich und cinden , Elen vaisset und linden , Vorhen , goras und äschen , Rotenvisch und lachsen , Sturen und kagresvisch ( Von Pehaymen her Domisch Hat so güter weyer nicht , Als mir sein kuchenmaister gicht ) , Der klainen grundel vil , Kopen , pfrillen ane zil .
Dannoch hette er von dem mere Visch vil : das was ane were .
Di purgk was also reyche Das auff dem ertreiche Pesser nie gesehen ward : Si was mit ainem tor verspart .
Wir sullen di purgk lassen stan : Den kunig sull wir dar ein lan Mit seiner masseney .
Attaganoras und Tarsey Waren di ersten an der vart Den di purg ward enspart .
Dar nach der sussen mynne Dar nach di kunigynne Fraw Venus schones her Mit gar wunniklicher wer : Mit rosen varben münden .
Dreyssig mayster enkunden Di schonhait all nicht gesagen , Ich will mein allain nicht gedagen : Wie mocht ich pedewten pesunder Das freudenpernde wunder Das an den schonen weyben lag ?
Si waren liechter dan der tag .
Der kunig und di geste Ritten von der veste .
Di frauwen peliben dar innen : Das was nach irem synne .
Si hetten manig sayttenspil , Trincken , essen was da vil : Sy hetten freuden untz an den tag .
Der kunig auch desselben pflag Mit den fursten in der stat : Ir freude sagt aller freude mat .
Als der liechte tag erschain , Di heren wurden deß enain Das sy wolten gahen Ir lehen alle enpfahen .
Do sprach Appolonius ' Wir sullen uns verrichten suß : Ich und di werde frauwe mein Wellen ee gekronet sein , Das uns nach rechten schulden Di heren alle hulden .
' Dy rede geviel in allen wol .
' Das ist auch das man tuen sol ' Sprach der printz von Soymunt .
Er det es den heren allen kunt : ' Di vier wochen sint da hin , Als ich rechte peschaiden pin , Seyt der tag gepotten ward .
' Sy waren alle auff der vart : Es waren vier und tzwaintzig landt , Di da vor sint genant , Mit hohen poten wolgesant .
Ain kunig Jeroboam , Der was ain ungefuger man , Kunig von Jerusalem , Zu Zesare und zu Bethlehem; Zu Acon und zu Galilea Dienten seiner hant da : Im diente gar der Juden lant .
Der hette potten dar gesandt Und hieß kunig also sagen : Er hette pey allen seinen tagen Von im nie nicht genommen , Er wolt auch nymmer zu im kommen .
Er hieß dem kunige sagen me : Es sey auff lande oder auff see , Das wer er dotet an aller stat Und gab umb in nicht ain wickenplat .
Das was den heren allen zoren .
Si sprachen alle ' er ist verloren Und alles das er ye gewann : Er ist ain unpeschaiden man .
' Sust schwuren sy im alle .
Mit frolichem schalle Di krone di ward dar getragen .
Sy was mit golde gar uberslagen .
Reiche was sy von stainen : Di grossen und di clainen Di will ich euch yetzund nennen , Das ir sy muget erkennen̅ ( Di krone di waß groß und starck , Sy wag goldes funfftzig marck ) : Nu mercket hie gemayne Di auserwelten staine Dy in di krone sind geslagen , Als sy der furste solte tragen : Das ist aheston und abecincht , Adamant , agant , jacincht , Allabadin , allethonius , Ammatist und amandius , Peril und calcedon , Karfuncolus und caltafon , Contaurius und celconice , Celidon und telgolice , Corniol und coral , Crisopassus und cristall , Dyacodus , dronisya , Entices , eleotropia , Epistrates , galactide , Jaspis und jerachide , Paterus und obtallusanm , Prasius und saffyrus , Soday und sardius , Topasius und schmaragdus : Di staine waren dar ein gesatzt , Alle in heußlein gevaßt .
Von den fursten ward gesant Nach dem alfaky zehant , Der hayden pabst von Ninive Wolt di kronen weyhen ee .
Er was schon angelayt Und herlichen dar zu perayt : Sein rock was von sigelott Rechte als ain plüt rott .
Sein gewandes was noch me : Ain fele weyß als ain schne Von lautter palmatseyden .
Das under hyeß er schneyden Ain edel pliat , der was pla .
Der herre was allersampt gra , Sein part was weyß und langk .
Mit ainer stymme er sangk : ' Alfa perymont sadta Lon paruch helmin adona .
' Das in deutsch sonder spat : ' Der welde vogt , der himel got , Unnseren kunig gesegen wol !
Dein hant di ist gewaltes vol .
' An deß mantels orten Waren edel porten Maysterlich dar auff gelayt .
Sein haubt trüg ain reyches klaid , Das stund im harte schone : Es was inderhalb ain krone , Ain infell dar in auffgetriben auff .
Auff dem spitze was ain knauf , Der was ain liechter rubein : Als ain glüt was sein schein .
Da waren ander satrappe , Geleret nach der hayden ee : Di lasen und sungen Nach arabischen zungen .
Di selben waren angelayt Nach pfafflicher gewonhait .
Der kunig ist gekronet da .
Da pey stet frauwe Lucina Gar herlichen und gar schone Under ainer werden krone : Das was di von Tyrlant .
Ir ward dar pracht zuhant Di krone von Anthiochia : Da mit ward sy gekronet sa .
Di krone was so kospere , Es wurd ain langes mere , Solt ichs alles schreyben , Da von will ichs lassen pleyben .
Nu ward dar pracht Tarsey , Der selden conpaney .
Attaganoras ir man , Der wol eren verdienen kan , Dem gab der kunig zehant Das kunigreich von Tyrlant : Si wurden payde gekronet da , Er und sein Tarsia .
Appolonius ist ergetzet , In grosse freud gesetzet .
Was er ye erlitten hatt , Deß ist alles worden ratt; Deß im zu eren ward gedacht , Das was alles volpracht .
Attaganoras der degen Sprach ' herre , ir sult mir zu legen Tarsiam , mein vil zarte praut , Mein augen wayde , meins hertzen traut .
Das sult ir tün mit guten sitten : Wan ich hab sein kam erpitten .
' Do sprach der kunig ' das soll sein Noch heint , lieber aiden mein .
' Eya , was sy wunne hetten !
Das land alles in freuden swebten , Da man sagte hie und da ' Deß kuniges kint Tarsia Nympt hintz nacht iren man : Wir sullen alle freuden han , ' Man sagte dem kunige märe Das da nahent pey wäre Der amerall von Wabilone : ' Den sull wir harte schone Mit ritterschafft enphahen .
' Si pegunden alle gahen Gegen im auff das veld : Da stund manig reich gezelt .
Da er zu der statt auß rayt , Ain arm man viel im an sein claid : ' Appolony , kunig von Tyrlant , An dein gnade seystu gemant !
Seyt das dir Got hat wolgetan , So gedenck an mich armen man !
Ich pins der vischere Der dich in grosser schwere An des meres gestetten vant , Da dich ain prett trug an das lant .
' Deß ward der kunig harte fro .
Zu der kunigin sprach er do ' Frawe , das ist der armman Der mir vil gutes hat getan Do ich kam zu Pentapolein .
Nu peradt in , liebe frauwe mein !
' Das det di mynikleiche , Si machte den armen reiche , Und sy der kunig selb patt : Si machte in richter in der statt .
Sy enpfalch im purg und stett : Das was deß milten heren pett .
Nu rayt der amerall dort her : Man furt im mit funff tausent sper Und funff hundert panyr .
Manig stoltzer wetschelyr Rait mit im an der vart , Der mutes nie ain zage wart .
Ich will euchs rechte tun kunt : Appolonius was seins bruder sun , Deß ameralles von Wabilon , Deß kam er im ze hilffe schon .
Er prachte solche reichait dar Das es was unzelleichen gar , Wer es sagen wolte , Und der es schreyben solte .
Er ward enpfangen also wol Als ain herr von rechte sol .
Trinckens , essen ane zil Deß gab man in also vil ( Man gab in aller wirtschaft gnüg ) Das man speyse von in trug .
Schier do es nacht was , Do freute sich Attaganoras .
Der amerall und der alkyfy Waren payde alda pey Do man dem hochgelobten degen Tarsiam solte zu legen .
Do ward manig frelich spil , Tantzen , rayen , springen vil : Si waren alle in freuden laut .
Do nam man di vil zarten praut Und weyßt sy von dem rayen dan Und prachte sy zu irem lieben man .
Di mynniklichen raynen Sach man mit zuchten waynen , Als es iren eren zam; Si enwas dem manne doch nit gram , Man legt sy im schon an sein armen : Er sprach ' nu enward ich nie arm .
' Er schmukte sy vil suß an sich - Auff mein sel das det auch ich , Der mir ain so schone mait Ain nacht an mein armen laitt .
Ich sprach schnell ' zo zo zo , Wir sullen sein von hertzen fro !
' Das muget ir selben wissen wol : Er ward aller freuden vol .
Weß sy di nacht pflagen , Das sy so lieplich pey ain ander lagen , Deß kan ich nit gesagen : Man soll sein Tarsiam fragen , Wann sy di not allaine laid .
Si sagt sein nit ?
auff meinen aid Doch will ich das sprechen wol , Ob ich mit urlaub reden sol , Da was kussen und drucken , Halsensub und schmucken , Mit armen lieber umbefangk Und manig mynniklicher schwangk .
Di selbe nacht ward in nit langk , Sy hetten kurtzweyle vil .
Sy spilten schachzabelspil : Der herre pegunde genenden , Er zoch ainen venden , Der sagte der kunigynne mat .
Was schadet das ?
deß wirt gut rat : Uber ain kurtze zeyt syder Sagt im di schone magt wider Mat und das aine schachs Mer dann vierstunt dar nach .
Deß morgens do der tag auff prach Und man di liechten sunnen sach , Di frauwen giengen uber al Zu Tarsiam in den sal Und sahen zu irem pette , Ob sy di augen noch hette .
Ja sy .
der mynnikliche hort Lag pey irem kunige dort Als ain liechte rose Und als cicolose , Di deß sussen mayen zeyt Deß morgens in dem tauwe leid .
Tarsia di ist nu ain praut .
Attaganoras ir traut Kußte sy an iren munt An dem pette wol dreyssig stunt .
Der schonen praut ward angelait Ain so kosperes klaid : Ein volk , der was ain pliat .
Er ward geworcht zu Palmilat : Also haisset di stat in Morenlant .
Es enward nie reycher gewand Von maisters hende nie geweben .
Archades hett irs gegeben , Ain reycher kunig von Morenlant , Der selbe prachte das gewant : Zu eren Appolonio Er was aldar komen da .
Dar uber ain suchkenie Hette di schone Tarsie , Di was von golde gar durchslagen .
Mit giliden was dar auf getragen Manig kostlicher stain , Der in der vinstern nacht schain : Si was schon auß außgevaßt .
Ir ward ain krone auff gesatzt , Di was reich und güt .
Tarsia di hette hochen müt : Ir sorgen hette ain ende .
Ir stund das prautgepende So zierleiche pesunder .
Es hette Got ain wunder An iren leib mit schonhait Mit seiner kraft gelait .
Der mynnen exempel , Tarsia gie zu tempel .
Man segente leut und land Vor Machmet und Tervigant .
Do gab er der lieben preute Sein land und sein leutte , Der edel Attaganoras , Der kunig zu Tyrland was Und hertzoge zu Metalein : Das gab er der preute sein .
Da ward nicht vergessen Man peraytte sich zu dem essen .
Deß was doch solch uberkraft , Es ward so groß di wirtschafft Das ich pey allen meynen tagen Von hoher nie hab horen sagen : Wann da was unmassen vil .
Man gab den armen ane zil Recht als dem reichen : Kain wirtschaft ward ir geleichen .
Di alten wurden zu kinden .
Hufhaltzensub und plindensub , Der wurden da vil truncken .
Di auff den steltzen huncken , Di slugen grosse lucken Mit schemeln und mit krucken .
Si rufften allesampt suß : ' Gesegent sey Appolonius !
Der aiden und dochter sein Mussen ymer selig sein !
' Ich muß es recht pedeutten : Man gab den varenden leutten Roß , silber und gewant , Es vergulte kam Bayerlant .
Man gab in solche gabe Das maister Albrechten dem Swabe Der kunig Rüedolff nie gab : Da ward der gab urhab , Das ye lenger auff get Di weyle sein kunigreich stet .
Aynes turnays ward gedacht , Der ward auch schyr volbracht : Fores und tavelrumen Ward rechtlich da gewunnen .
Wer nu sein di hohen degen Di des fores wellen pflegen ?
Dy werden ew alhie genant; Si sind für recken alhie erkant : Appolonius ist der raine Und Attaganoras der aine .
Altistrates ist der dritte : Er ist an allen valschen liste Paide edel und milte .
Er furte in dem schilte Zwen stern und di sunnen .
Under dem schilte er hett gewunnen Das im di frauwen waren holt .
Der schilt was grun , das zaichen golt .
Der vierde kampfgeselle was Von Tarsis der edel Lucas : Sein schilt was allersampt rott , Als im sein kuenhait gepott , Dar in ain purgk was silber weyß : Zu ritterschafft was gar sein fleyß .
Der funffte geselle noch hie statt : Das ist Florian von Rundilat .
Er was ein außerwelter degen .
Er hette Tyrlant ee gepflegen .
Ainen weyssen schilt er fur sich pott , Da stunden an rosen rott .
Der sechste was Eraclius genant , Wann er furt das helffant Und Claudius den horenpogen Mitt der stralen in ingeczogen .
Der achte kempfer was auch da : Der printz von Anthiochia .
Er furt ainen weyssen wider Mit dem haubt genaiget nider , Recht als er stossen wolde .
Der schilt was von golde .
Ercules furt den kiel , Das er in allen wol geviel , Weyß in ainem roten schilde : Mit künhait was er wilde .
Der zehent was Clarantz : Er was der tugent ain rosenkrantz , Mit lob ich in gerne krone .
Er was ain man so schone , Als ich das puch höre gehen , Es wurde nie schoner man gesehen .
Er was von hoher art erkant , Deß soldans sun von Egipten lant .
Er prachte grosse reychait dar .
An seinem schilte det man war : Da furt er an den starcken strauß , Dem hieng zu dem munde auß Ain grosses huffeysen .
Ich will ew recht peweysen : Der strauß was pla , der schilt rot .
Er hette dar under manige not Ritterlich mit jost erlitten : In hette kuenhait nie vermitten .
Di tavelründer sind genant , Und ir wappen sind pekant .
Der kunig hatt sy außerkoren .
Si haben auch zusamen geschworen Payde verlust und gewin Zetailen geleych under in .
Wer nu abentewr gert , Es sey zu sper oder zu schwert , Der wirt hie pestanden Von den zehen weyganden .
Sy gedachten aber schiere Ainer wunniklichen ziere : Si machten drey kunigein , Dy solten des foreys frauwen sein .
Nu mercket wie dem dinge sey : Es waren schoner mayden drey Von Anthiochia geporen : Si waren schone außerkoren .
Sy gaben in so güt gewant So es das peste hett das lant , Pockg , suckney und mandel .
Sy enhetten kainen wandel An schon und an gutte : Drey kran waren ir hüte .
Den edlen warunen Slug man auff pawmel runen .
Ir schilte hing man dar an schyr , Da pey stachten ir panier .
Es was auff dem velde : Ain hab pey dem gezelde Ward ain himel auff geslagen .
Auff den hymel ward getragen Payde purper und samit .
Vil manig edel capit Ward auff das gras gestricket .
Da ward freud erwecket Und kurtzweyle vil , Da sich hub der ritterspil , Di aine der dreyer kunigein , Di solte der fursten frauwen sein : Welch furst ain sper da zestech Und das ritterlich zerprech , Der rayt zu der junckfrauwen , Di mocht er gerne schauwen .
So gab sy im zu lane Von gold ain edel krone , Di was geworcht gar raine Mit edlem gestaine : Si was wol viertzig march wert .
Sy kust in , ab er sein gert .
Di saß under dem himel da : So saß di ain anderswa , Da muste ain schoner himel sein : Si was ritter lomerein .
Di gab in zu solde Ain kran von rotem golde .
Si was geworcht gar raine An saffyr und an stain : Da nam man der fursten war Von den ritteren an der schar .
So ain ritter do sein sper Vertet schon , so rayt er Zu der ritter kunigynne : So ward im zu mynne Von ir ain zartes kussen kunt An seinen stoltzen ritters munt .
Di schone gab im in sein gewalt Ain krone di gar gerne galt Zwaintzig march oder me : Dem det der frauwen dinst nit we .
Dannoch di dritte kunigein Must under einem hymel sein : Sy angehort die edeln degen an , Die ritterm&#x00EB;ssigen man Und die nicht ritter waren .
Ez hetten die vil kchlaren Ain so schöne künigen : Di selbe gab silberkrentzelein .
Dy krantz waren schon und starck , Sy wüegen gar wol zehen marck .
Das gab sy im zu lone Und kust in auch vil schone Wer da herlichen rayt Und alle zaghait da vermaid .
Ir mercket wol an diser frist Das dise hochtzeyt reich ist : Wer mochte di kost haben getragen ?
Deß kan ich nicht wol gesagen .
Der hort der funfftzehen jar Pehalten ward , deß dunckt mich zwar , Zu Anthiochia und zu Tyrland , Der ließ da niemand setzen pfand .
Nu mercket , das ew Got lone !
Funfftzig fursten krone Und der ritter funff hundert ( Ich enruech ob euch sein wundert ) Und tausent knappen scheppelein , Di musten zu der hochtzeyt sein .
Ich sprich wol auff meynen aid : Es was ain grosse reichait .
Pey dem gezelde was geslagen Ain hutten , und laub darauf getragen Der hutten zu ainem obedach .
Den foreyßrossen zu ainem gemach Was geordent alda Pey in und nit anderswa .
Wann ain ritter kam geritten , So enward lenger nit gepitten Er wurde mit ellenthafter hant Ritterlich angerant .
Ain furste gegen dem fursten rait , Ein ritter den andren nicht vermaid .
Der stach umb ere , der umb gut , Der trug zu frauwen hohen müt , Der umb so vil als er rayt , Der durch sein monhait .
Ward er gestochen nider dan , So muste der siglose man Den heren schweren sicherhait Gegen dem er in das foreyß rayt .
Aynes montages frü Perait sich manig helt dar zu , Der jach er must verderben Oder ain kron erwerben .
Wer da was so frumer man Das er der kronen aine gewan , Der ward so hoch geeret , Sein lob das wa gemeret Und verre pracht in frömde lant : Er ward ain werder man genant .
Si mynten auch di werden weyb Fur ander ritter seinen leib .
Sy sprachen alle ' das ist der man Der hohen preyß erwerben kan .
' Er war dienstman oder frey , Wie deß ritters wappen sey , So was di krone gemalet dar .
Pey der kron det man war Das er zu tavelrunen Di kron hett gewunnen .
Wy er di kran solt pejagen , Das will ich ew geren sagen : Er must mit ritterlicher lost Hin gegen reytten den jost Und drew sper zeprechen , Das man in nit nider steche .
Empfiel im aber das sper , So er engegen reyt do her , Und in der foreishere Trifft mit seinem spere , Er gesesse oder viel nider , So entorst er nummer reytten wider Er verker dan sein wappen gar : So reyt er wol wider dar .
Reyt er wol und traff er Und prach ritterlich sein sper Zu allen malen di jost drey , So ward er von sorgen frey , Und ward im zu lone Ain kussen und ein krone Von einem roten munde : Das wa sein freud zu stunde .
Es was auch also angelayt : Ob er ainen nider rayt Der ain auß der tavelrunen , Zehant hatt er gewunnen Ein kron und di schonen maget : Di hett er ritterlich pejaget .
Wurd im dann di magt penommen , Ee er ein meil wär komen Von danne , mit rechter ritterschaft Und von aines ritterkraft , So precht man di magt wider Und nidersatzt si an ir stat nider .
Prechte er sy ane wer Von der tavelrunen her , So loßte man sy zestund Von dem ritter umb tausent pfund .
Vyer kunige in dem foreis sind , Zwen starcke man und zway kint : Appolonius und Altistrates , Di alten in dem fores; Attaganoras und Clarantz , Der jugent leuchter und glantz .
Das sind di kunige viere , Edle und ziere .
Drey hertzogen sind auch da : Eraclitus von Persia , Ercules von Epheso Von Nigropont mit Claudio .
So sind drey werde ritter da : Der printz von Anthiochia , Und von Tarsis Lucas , Florian der dritte was .
Di zehen recken sind genant , Von den ritterlichen ward gerant .
Nu horet weß di ritter ger : Yeglicher hette hundert sper Fur das gezelt gerecket , Sein panyr da pey gestecket : Das waren tausent scheffe .
Ros stuenden an der heffte : Es waren di man vant der peste In Kriechen und in Zipperland .
Man zoch di grossen helffant Dem kunige dar zu hant , Di da wolten schauwen Mit maniger schonen frauwen; Man machte hohe perfreyt Den purgerynne wider streyt .
Da waß groß augenwayde , Da enmochte niemand layde Gesehen der di frauwen sach : Wann sy vertriben ungemach .
Es was hoch auff den tag komen .
Di foreysere hetten genomen̅ Funfftzig rittermessige man , Di solten alle di pestan Dy manhait da suchten Oder kurtzweyle geruchten .
Di kroyer hort man schrein; Man pließ di schalmein; Si slugen di tamburen .
Man sach di amassuren Auff das wal her dringen .
Die ros begunden springen Und an dem czawm grampiern .
Sy pegunden puhurtiern Und versuchen dy pan Hin auf und her wider dan .
Man plies dy pusawnen : Da sach man die barawnen Haben ritterlichen czorn : Man hort da manig herhorn Mit krefften lawt erhellen .
Man hort da manig schellen Und auff den rossen klingen .
Man sach zu den seyten czu dringen Manigen herliehen man Wolgezieret auff den plan .
Mercket und horet me Wie di tavel runde ste : Es stund ein scheiblotter tisch , Dar auff lag ain scharlach frisch Auff auffgelassen und gelait .
Der tisch was funff elen prait .
Er was aller sinewell .
Da hieng ain gulden peckel an hels An ainer ketten von golde .
Wer da stechen wolde Umb ritterliches widergelt , Der rayt hin für der heren zelt .
Da was dar gelait Mit grosser kost und reychait .
Da hieng ain schilt an ainem pawme , Deß nam der ritter gawme , Und ain kolbe da pey Hieng an deß pawmes zwey .
Er nam das peck in di hant Und pegoß das scharlach gewant .
Er slug den kolben an den schilt , Das sein di heren pevilt Und sprachen ' das mag sein ain man Der schilt zerhauwen kan .
Roß her !
Schilt , sper in di hant !
Di abentewr ist an gerant .
' Das scharlach nympt di varend diet , Als es das voreyß vor geschiet .
Zehant legt man ain anders dar , Rot in der selben var .
Di tavelrunde ist anders nicht , Als uns di welhische sprach gicht , Als ain sineweler tischanm : Deß gestund mir der se nisch , Wann er wol walisch kunde Reden von seinem munde .
Ir habt rechte vernomen̅ Wanne di tavelrunde ist komen̅ : Ir erdacht Appolonius Mit diser messeney suß .
Er saß an den runden tisch , Dar auff trug man manigen fisch , Huner und wilprette Und ander güt gerette .
Da aß auch niemand anders an Er wär dann von art ain piderman Und hette der kron aine erstritten : So saß er da mit rainen sitten̅ .
Sein wirdikait ward so groß , Er waß auch fursten genaß .
Den hoff den Artus hett erdacht , Der was von disem hoff pracht , Auß der haidenschaft genommen Und zu dem prunnen komen̅ .
Artus hoff was genug reich , Er was aber disem nyndert geleich : An reichait und an eren Mocht er zu im nicht keren .
Artus was an tugenden reich , An milte ward nieman sein geleieh Pey der kristenlichen ee : Er wirt gesehen auch nymer me .
Appolonius , das ist war , Was vor im wol zway hundert jar .
Nu gett es an sein streytten .
Man sach dort her reytten Ainen heren mit ainer grossen schar , Der was allererst komen dar , Der kunig von Armenia .
Si rufften alle ' jara ja , Was pedeuttet dise geschicht ?
Der man ist unnser freunt nicht Und ist doch zu hofe komen̅ Auff unnseren schaden und seinen frumen ?
Er ist ain so starcker man : Herre , wer soll in pestan ?
Alsuß sprachen geleiche Paide arm und reiche .
Der reich kunig drang auf das wal .
Di pusawn vor im hal , Mit seinem krumpen horen Furt der herre wol geporen .
Do er an die pane kam , Das roß er mit den sporen nam Und prantzelierte durch den melm .
Er hette gelassen den helm Von danne er was gerant .
Er nam den kolben in di hant Und gab dem schilte ainen slag Das er auff der erden lag Und was aller zekloben .
' Diser man mag gar wol toben ' Sprachen di da sassen : ' Er pfliget grosser unmassens .
' Auff da scharlach er goß , Das es zu den seytten abher floß .
Er rufft zu der stunde Auß sein selbs munde ' Ist hie der heldes namen hat ?
Der reche dise missetat !
' Clarantz von Egipten sprach ' Disen klainen ungemach Herre , den lat mich rechen .
Ich will auf im zeprechen Mein sper , und hilft mir Got , Ich mache in heutte der leute spot .
' Do sprach Appolonius Zu Clarantz mit zuchten suß : ' Er ist deß ersten in mein land Mit grosser uppikait gerant .
Es stet niemand also wol Dann mir das ichs rechen sol .
Wa nue mein roß und castelan !
Wir sullen den helt hie pestan .
' Der kunig von Armenia hieß Assur .
Er daucht sich ubel und saur : Er hieß ainen schwartzen dracken An seinen schilt machen , Das veld was geslagens gold .
Er wante verdienen reichen sold : Der ward im ab abgezucket .
Nu kam dort her gedruckt Loreys Appolonius Mit verpundem helme suß , Mit pusawn und mit pfeyffen .
Der kunig furt den greyffen : So furt ener den dracken .
Di schilte mussen kracken Ee dann si heutte geschaiden : Es muß ir ainem laiden .
Di pusawn wurden auff auffgeschlagen .
Man sach sy auff ainander jagen Als di stralen von dem pogen .
Der jost waren sy nit petrogen : Sy traffen paide an den helm , Das sy slugen in den melm Von in mer dann speres langk .
Si daten nie kainen wangk : Sy sassen als die turne .
Da pließ man das gehurne , Schalmeyn und pusawn : Da enmochte niemand gerawm Vor dem grossen schalle .
Di leute rufften alle ' Wach !
das ist gehürtet !
' Den rossen ward pas gegurtet .
Sy rufften payde ' pring her In mein hand ain grosses sper !
' Sy rantten aber wider dar : Des nam manig frawe war , Da sy auf ain ander stachen , Dy sper sy zu prachen : Drummer flugen uber sich Als ain stro das strewet sich .
Und das ain fewr da von drangk Und sich in den luft schwangk .
Assur schwindelt vor dem zil .
Es daucht in gar ain hertes spil : Mocht er es mit eren han getan , Er hette von der jost lan .
Der kunig von Anthiochia Sprach ' gib mir von Syria Mein güt hurneins sper !
' Da pracht im schier ain knappe her , Da er das sper nam in di hant , ' Nu walte sein mein haylant !
' Sprach er ' das sper muß durch in Oder ich wurffe in abhin .
' Das sper er under den arm slug , Sein roß in auff den ritter trug .
Er traff in vor an di prust ( Des hette den Assur nicht gelust ) , Das im di peygurtel zuprast Und das vorbüge krachte als ain ast .
Er hette nyndert widerhab .
Er abstach den hohen kunig ab , Das er hunder das roß viel Vil unsanft auff seinen schiel : Deß warn di tavelruner fro .
Gevangen ward Assur do , Der kunig von Armenia .
Er gab sicherhait alda Ze dienen ewicleichen Appolonio dem reichen .
Assur der ungetrewe warck , Umb funff hundert tausent marck Dingte er mit dem heren , Mit den edlen tavelrundern .
Von Wabilon der amerall Kam geritten auff das wall Mit kostlicher ziere .
Er stach mit dem panyere , Das was rott als ain plüt .
Di decke was unmassen güt .
In der panyr det man war Aines gulden adelar .
Also was gedecket Er und roß .
im wecket Der Wabilon das ritterspil .
Wer ist der der gegen im reytten wil ?
Das ist Altistrates der degen : Er kunde kunst und ere pflegen .
Er kam zu velde schiere .
Er furt ain paniere , Das ist grün als ain graß .
Von golde ain sunne das innen was Und auch von golde zwen sterne .
Man sach den helt gerne .
Er fürte dar zu di krone Auff dem schilte schone Harte maisterlich geschlagen .
Sy woltens alle gerne tragen Di werden und di claren Dy in dem foreys waren .
Ich will ew fur war sagen : Sy hetten auff den helm geschlagen Di krone maisterleiche , Dy foreysere allgeleiche .
Zwen kunige waren her .
Sy furten ungefuge sper , Di roß waren wilde .
Sy ritten auff di schilde , Das sy sich zu zway kluben Und di sper gar zustuben .
Di jost waren ritterlich , Si traffen aile zwen geleich .
Balthasar von Wabilon Verdiente kußs und kron .
Rositte di kunigein Kust in an den munt sein Und gab im zu lone Mit edlem gestain ain krone .
Do ward ain frolich schauwen Von maniger schonen frauwen .
Danck habe der edle Balthasar : Er diente frauwen gerne al sein jar .
Es ward ain groß gedrenge , Der weytte weg ward enge .
Di fursten hie , di ritter dort , Dy knappen hielten ain ort .
Da ward vil sper zeprochen Und unmassen wol gestochen .
Kussens ward unmassen vil , Krone gedienet ane zill .
Maniger ward da abegefalt Der pfandlose gold .
Patrochel von Mirmidon Und Archilon von Falcidron Di hetten pruderschaft geschwaren : Es wurde gewunnen oder verloren , Das daylten̅ sy geleyche , Sy wurden arm oder reiche .
Es waren helde küen und starck .
Si wolten umb tausent marck Und nicht umb mynner stechen sa , Wer den anderen valte da .
Archilon der hett ain pfard , Das was dreyer hundert marck wert .
Seyt er das roß erkoß , So enward er nie sigeloß In Araby noch in Asia .
Es ward im gesant von India : Das det der priester Johan : Pesser roß nie ritter gewan .
Es was schwartz als ain kol , Es lieff auch unmassen wol .
Archylon auff das wal rayt .
Er was mit harnasch an gelayt .
Sein schilt was weyß als ain schne .
Was welt ir das ich sage me ?
Er was ain helt do man sein gert .
In seinem schilte was ain schwert Gemalet rot als ain plüt : Er was ain ritter wolgemut .
Archilon von Falcidran Kam gerant auff den plan Rech in der gepäre Als er der schawr wäre .
Er furt ain ungefuges sper .
Claudius rayt gegen im her .
Sein schilt furt den horenpogen .
Er was an kuenhait nit petrogen .
Hurta , wie da ward gerant !
Si triben auff den dürren sant , Das man kamm da gesach .
Yeglicher sein sper do prach Und ranten an di widerfart .
Di selbe jost nit gut wart Von Nigropant Claudico : Archilon der stach in do Das er viel in den sant .
Da was die tavelrunde zetrant .
In valte das starcke kastelan Das da rayt Archilon : Es wär anders nit geschehen , Als di leut alle jehen .
Archilon rayt schone Nach kussen und nach der krone .
Das gab im di junckfrauwe do .
Di messeney was nicht fro Das in alsuß was gelungen .
Archilan dem jungen Sach man froleichen .
Er sprach zuchticleichen ' Junckfrauwe schone , ir sult mit mir Reytten zuchticleychen , wann ir Mein pfant seyt an diser stund An ritterschafft fur tausent pfunt .
' Das was der junckfrauwen laid : Ye doch di schone mit im rayt .
Und Claudius der degen starck Was sein pfant fur tausent marck : Der fur gefangen mit im dan .
Das clagte payde weib und man .
Sich hub ain ungefuger schal Auff dem plan uber all : ' An in , herre , seyt ir frumme , Das er nit von hynnen komme !
' Clarantz von Egipten lant Kam ritterlich nach im gerant : ' Waiß Got , ir lasset di frauwen hie !
' Archilan sprach also : ' wie ?
Deß mag nit wol noch gesein .
Di junckfrauwe ist noch alles mein : Ich gib umb all ewr dra Nymer dan ain wickenstro .
' Das det Clarantz zoren .
Er nam da roß mit den sporen , Zornig was sein styme .
Er rayt auff in mit grymme .
Das det her wider Archilan , Wann er was ain kuener man .
Clarantz in under den helm stach , Das im der hals dar inne prach Un nymer mer ain wort gesprach .
Patrochel ward von zorne rott Umb seins gesellen dot .
Er kert an disen mit dem sper .
In dem kam gerant dort her Von Rundelat Florian .
Er rayt ain starckes kastelan , Das was gehaissen Fulkan .
Er rayt auff in mit zorne : ' Du pist der verlorne !
' Er stach in nider auff den sant , Das im ain fuß und ain hant Wol in zehen stucken prach .
Patrochel schre lautt ' awe !
ach !
' Deß was di kunigynne fro .
Florica ward gefuret do Mit schalle wider in di stat .
Do prachte der von Rundelat Zway gute roß und Patrochel dan : Des ward gedancket Florian .
Nu was es an der zeyt wol Das man des abendes essen sol .
Sich hub freud und gemach Untz man den liechten tag sach .
Deß morgens was ir erster ganck In den tempel , do man sangk .
Da datens alle ir gepett Vor Astrot und vor Machmet .
Dar nach di tische sind perait : Man gab in grosse reichait Payde wild und zam; Dem anderen was da niemand gram; Si truncken moras und wein Und liessen alles trauwren sein .
In deß sy sassen , Truncken wol und assen , Do kam in di stat gerant Ain mor was schwartz als ain prant .
Er trug ain haidenisches gewant : Ain samit grun als ain gras .
Sein roß unmassen groß was .
Er was von hoher art geporen .
Er furt ain ungefuges horen , Zwayr dawmelen langk ( Der mor was dick und nit kranck ) , Es was ain helfandes zant .
Er satzt es an den mund zehant Und pließ das horen , das es erdoß .
Sein laüd was unmassen groß , Das eß aysleichen erschall In der stat uberall .
Das statvolk alles zu lieff .
Der mor mit lautter stymme rieff : ' Ain hoher furste Glorant , Ein reicher kunig von Morlant , Hatt her umb abentewr gesant .
Er furt ain kayserliche mayt Mit vil grosser reychait .
Si ist edle kunigein : Sy muß di weyl gefangen sein Untz sy mit kampf ain ritters hant Erstreyttet von dem weygant .
Ich sage ew gar di geschicht : Er latt sy lenger maget nicht Dann gantze zwen und dreyssig tage .
Nu mercket rechte was ich sage : So sleft er pey der schonen maget .
Ist yemand hie so unverzaget Der den kunig turre pestan ?
Gesiget er im dann an , So gewint er ain schones pfard , Di magt und tausent march wert .
Wirt er uberwundten dan , So ist er ain gefangen man Und muß im tausent march geben , Oder er nympt im das leben .
Der kunig Glorant fert da her : Wem zu ritterschafft ist so ger - Vor Mont Oreb ist sein gezelt; Er hatt gehauset auff das velt , Es ist ain meyl von hynnen; Er will nyemand entrynnen : Wem nach eren stet der syn , Der sey+ûf auff !
ich var da hin .
' Dy mere wurden pracht san Zu den heren auf den plan .
Das pegunde den heren allen Umbmassen wol gefallen .
Ainer fur den anderen pat Das man in vertiget an di stat .
So pin ich perichtet deß : Do ward gefertiget Ercules , Der werde man von Epheso .
Deß ward er von hertzen fro : Deß kam er doch in grossen schaden , Da mit sein leib ward uberladen .
Ercules perait ward Mit roß , mit harnasch auff di vart .
Er was ain furst uber ain lant .
Er furte das schwartze helffant Mit der kron an dem schilte .
Er was tugendhaft und milte .
Er was auch so ain schoner man Als in ain frauwe ye gewan .
Nu reyt der werde man da hin Gegen kunig Glorant umb gewin .
Deß ward Glorant gewar .
Er richt sich auff di jost dar Mit greulichem geverte .
Di jost ward groß und herte .
Ir sper sy zeprochen gar , Das di drummer her und dar Flugen auff dem anger .
Da ward gepitten nit langer : Si namen di widerkere .
Da engalt da vil sere Layder der von Epheso : Deß ward di masseney unfro .
Der mor nam di widerker .
Sein schilt , sein wappen was gar her : Dar umbe gemalet was ain arm ( Sein schilt was weyß als ain harm ) Von gold , und schwartz was sein hant : Ain stecken groß man dar inne vant , Der was grun und umbeschniten .
Sust kom der mor her geritten .
Sein spereysen vaste schnit .
Kunlichen gen im her ritt Erculeß von Epheso .
Kunig Glorant nam in do Mit dem sper auff di prust Und traib di ungefugen just Dem jungen durch das hertze , Das im der grosse schmertze So zehant das hertze prach , Das er kain wort nie sprach .
Deß ward der mor gemaid; Doch was ir von hertzen laid Der junckfrauwen Pallaß , Der kempfer Ercules was .
Glorant palde hin wider pot Der ritter war gelegen dot ' Vor vorchte , do er mich sach an .
Er was ain kint und nicht ain man , Das er so greulichen erschrack Und von dem tische tod lag .
' Er pot in pesunder In nem michel wunder Ob sy mit solchen kinden Wolten recken uberwinden .
Er auch es wär im laid Das er auff das kind rayt .
' Sag in , ob sy wellen frumen̅ Pejagen , das di alten komen̅ , Di da sind gestanden , Und rechen irn anden .
' Ich han horen sagen ee Spott der tüe nach schaden we .
Wisset das werde Got Hasset alle schamahen spot .
Ir posen spottere , Ir seyt Got unmare : Ewr spot vellet ew nach Zu Satan in der helle lach .
Nu lasse wir di rede stan Und sagen von dem werden man Den der mor hett erslagen .
In muste manig ritter clagen Und dar zu manig werdes weyb .
Also wert was sein leib , Wa er rayt oder gieng , Das man kreffte von im enpfieng .
Pallas was sy genant Di der kunig Glorant Aldar prachte gefangen .
Ir rosenlotte wangen Waren zu allen zeytten naß : Ires laydes sy nit vergaß .
Ainen poten sy gewan , Der was ain getreuwer man .
Den sandte sy haymleiche Zu dem kunige reyche Und hieß im iren jamer clagen Und iren kummer gar sagen .
Der pote hieß Lielfant : ' Frauwe , ich reyt dar zehant Und dü im ewren kumer kunt : Deß dancket im ewr roter munt .
' Lielfant rayt da hin .
Er nam gar in seinen syn Was er werben wolte , Und wie er reden solte .
Eyn weysses pfard reyt Lielfant; Schwartz was alles sein gewant; Zeflochten und zestreuwet gar Was sein gel , raides har , Recht in der gepäre Als er ain klager wäre .
Grosser gedrang was an der tür : Doch drang Lielfant herfür .
Er ruft laut , sein don was groß , Das es den palaß uber doß : ' Appolony , kunig reich , Nu hore und mercke mich , Alle di hie pey dir sint : Mich hat deiner mümen kint , Herre , her zu dir gesant : Ir jamer sol dir sein bekchant , Der kunigyn von Assyria , Dein müme hieß Sabina : Si was schwester deiner muter .
Nu mercke , kunig guter : Deiner mümen man Demetercus Und sein sun Silencius - Sein dochter hieß Palas , Di der kunig von Archas , Der mor Glorant , gefangen hat : Nu höre , herre , dise missetat : Glorandes kunigreich Archia Stosset an das lant Syria .
Do Anthiochius do lag dot , Als es der werde Got gepot , Da hub sich not und clage , Als sy noch weret alle tage : Er vieng im frewnt und mage .
Do pesampt sich Demetercus Und sein sun Silencius , Kunig von Macedonia : Der was mit seinem vatter da .
Michel ward dy rayse .
Da ward layder wayse Palaß di frauwe mein : Das musse Got geklaget sein !
Sy wurden da erslagen .
Do pegunde Glorant jagen In das lant Syria , Das twang er allesampt da .
An allain di guten stat Di namen nach dem lande hatt Syria , und di purgk da pey : Di was von seinem gewalte frey .
Dy stat ligt an dem Liban , An dem perge do der Jordan Enspringet und wachset da; Di purgk haisset Sencia .
Hinten an di purgk get der walt .
Nu mercke , werder kunig palt : Mein junckfrauwe , das ist war , Hatt di purgk funffzehen jar Vor kunig Glorant erwert , Sich und leut da ernert .
Ich hab dir nu wol genant Wie es gestalt ist umb das lant : Nu will ich , werder kunig , sagen , Paide kunden und klagen Was uns der ungetreuwe man Grosser schmachait hat getan : Ich sage es ( eß ist doch schande !
) Man finde in unserem lande Nicht vier kint di maget sein : Das clagen wir den gnaden dein .
So sy gewachset an di stat , Zu hant er seinen poten hat Und nympt sy mit gewalt .
Sy sey jungk oder alt , Di manper mag gesein , Di enkan vor im nit genesen Er ernem ir den magtum Und iren weltlichen ruem .
Er släfft pey ir siben tag , ( Nu mercke recht was ich dir sage ) So sendet er sy zu Sabba In di stat .
sy muß alda Gefangen sein all ir jar Und wurcket umb ir liebe nar , Der gibt man im kawme genüg : So groß ist sein ungefüg .
Sy wurcket plia und samit , Turckesporten und capit , Da claidt er dann sein ritter mit Und sich : das sind deß mores sitt .
Ainen syn hatt der mor erkoren : Ist di junckfrawe wol geporen , Er latt sy dreyssig tag magt , Da mit er grossen rüm pejagt; Er gepewt weyten in di lant , Ob yemand mit seiner hant Di schonen magt mocht ervechten , Dem gäb er mit rechtenn Di junckfrauwen und tausent marck .
Ob der mör ist so parck Das im niemand gesiget an , Da mit dotet er manigen man .
Herre , ich hab ew gar gesayt Kunig Glorandes gewonhait : Nu horet wie di märe sint Umb Pallaß , ewr mümen kint .
Pallas , ewr müm vil raine , Hette ir junckfrawen aine Gegeben ainem jungen man .
Deß tages freuden solten han .
Da di sunne nider saig Und di nacht auff auffstaig , Da gie die wolgetane Für di purgk zu ainem plane Und mit ir junckfrauwen vil : Si hetten freuden und spil .
Der hochtzeit warde der mor gewar .
Er kam haymlichen dar Da ir freude was so gantz : Do rant der mor in den tantz Und vieng di edlen frauwen mein Und , hoher kunig , di nifftel dein .
Di purgk Fancia ward verloren Und manige junckfraw wolgeporen Di dar auff geflohen was , Da vieng der kunig Archas : Sein ist Syria das lant .
Er ist ain starcker weygant : Welch man in will pestan , Dem muß es an das leben gan .
Es ist war das ich dir sag : Er hette sy zwaintzig tag Gefangen in disem lande .
Es ist ain grosse schande Und sol er ir ir ere nemen̅ : Das soll ew allen wol gezemen̅ Ob ain so ungefuger man Euch legte solch laster an .
Ich enwayß ob euch sein wundert : Der frauwen sind vierhundert Di er also gelastert hat .
Herre , nu gebt dar zu rat Und fragent und mage .
Er hatt sy nit lenger dann zehen tage , So sleft er dan pey ir : Herre , das war dann ain schande dir .
' Do dise red hett vernomen Der kunig was ser erkomen̅ , Das in seinem lande Seiner nifftel solhe schande Von ainem gaste solt geschehen .
Di messeney hort er jehen , Dy teuristen und di pesten , Da hort er von den gesten Er solte rechen seine lait .
Yeglicher schwur im ainen aid Er wolte sein leib und sein leben Durch der junckfrauwen ere geben .
Appolonius der mere Und di lieben tavelrundere Prachen auß dem gezelde .
Si ritten zu dem velde .
Do ward dem mor kunt gethan Das in der kunig wolt pestan .
Er war fro und gemait .
Sein roß , sein wappen was perait .
In daucht er wolt gesigen da , Als er gesigte anderswa .
Er sprach zu dem knappen sein ' Wurt Appolonius nu mein , So sey wir hie mit eren : Mein güt das muß sich meren .
' Appolonius was perayt .
Im dete we sein smachait : Er sprach ' in sol nieman Dan ich selben mit streytte pestann .
' Do er den moren ane sach , Zorniclichen er zu im sprach ' Ir poser man an zucht verzagt , Wie gedorst ir so manige magt Ires magtumes perauben ?
Ir musset ew sein gelauben Mit Gottes hilff pey disem tage .
Ir seyt der eren gar ain zage Und an rechter zucht plint .
Wolt ir aines werden kuniges kint Schemen und lestern so ?
Ir wert der dat noch heut vil unfro .
' Do sprach der more ' warta wa !
Mag ich genesen ?
zware ja .
Ir duncket ew so fraißlich : Nu wisset das ich were mich .
Weret euch auch !
das mag euch frumen , Oder ir muget zu schaden komen .
' Di pane ward weyt und langk .
Manig edel man dar zu drangk .
Si ritten ungefuge marck , Dy waren hoch und starck .
Sy raitten auff ain ander : Der küne Allexander Hatt solche jost nie gesehen : Deß musten mir di fursten jehen Di dy jost sehen Und der rede jehen .
Sy ritten auff di helme , Das sy in dem melme Under den rossen lagen .
Nach speren pegunden sy zu fragen , Wann di waren gar zeprachen Und auff den helmen zestochen .
Appolonius umbe umbewarff .
Er furt ain sper , das was scharff .
Do nam auch kunig Glorant Ain stercker sper in di hant .
Si ranten wider auff di vart .
Glorant da gestochen wart Durch den schilt , das er sich klob .
Sein sper zefur als ain staub .
Appolonius fugte das Das der mor kam gesaß .
Glorant ainen kolben nam , Den er furt ane scham .
Appolonius hette nicht dar Kolben pracht .
er det do war Ob er da icht funde Da mit er streytten kunde .
Er pegraiff ainen türrigel , Da mit slug er ingesigel Auff den ungeerten man , Das plut im durch den helm ran .
Glorant sich nit vergaß , Grosser slege er sich widermaß .
Er slug im ains auff den kopff , Das er sich drate als ain dopff Und kam auff dem pfard gesaß Und seiner synne nahend vergaß .
Den heren was taid dar umb Und clagten all Appolonium .
Pallas di maget laute schre : Si sprach ' we heut , we und ymmer we !
Ist mein ohaim nu erslagen , Den soll all di welt klagen .
' Das schreyen horte der werde man Appolonius und sach sy an .
Von ir gewan er grosse kraft Und ward mit manhait behaft .
Er kerte zu dem möre Und slug im ains an das ore , Ainen slag mit der stangen : Da mit was er ergangen .
Der helm was im erslagen gar , Er schwaibet her und dar : Den helm prach er im abe .
Da pat in der schwartze knabe Das er in liesse leben , Er wolte im alles sein lant geben .
' Leben ?
' sprach Appolonius ' Entrauwen , das ist umb sust .
Und hettestu tausent man leib , Du gultest mir di werden weib Den du laster hast getan .
' Er rait in mit dem rigel an Und slug in auff die hirnschal Das sy zeprach uberall .
Deß wurden sy alle froleich .
Pallas , di frauwe tugentreich , Zu irem ohaim sy gieng , Vil mynniklichen sy enpfieng .
Si huben sich alle Wider haym mit schalle .
Von Egipten Clarantz ( Man hieß in wol der tugent krantz : Wann er hette wirdikait Verdienet mit rechter manhait Mit seinem jungen leybe ) , Er pat das man im zeweybe Gebe di junckfrauwen Pallas : Di pette doch petlich was .
Pallas ward Clarantzen gegeben .
Da hub sich ain freuden reiches leben Von den gesellen allen .
Es must in wolgefallen .
Der Clarantz gab zuhant Ze morgengab Egipten land; So gab sy im Syria : Si wurden paide reich alda .
Er erstreyt sider Morenlant Und twang es alles in sein hant; Di gefangen frauwen zu Sabba Loßte sein werde hant alda .
Si lebten syder , das ist war , Mit grossen eren manig jar .
Von danne rittens alle Zu foreys hin mit schalle .
Do sy also an der strassen ritten , Gegen in mit claglichen sitten Ain gar mynnikliches weib .
Si hette verquellet iren leib : Ir har hette sy gezerret , Ir gepende was ir zeflerret .
Sy was unmassen mynniklich .
Ir clagwort traib sy fur sich .
Wie unmaßlich wär ir not , Yedoch was ir der munt rot : Es prann als ain rose .
Di zarte und di lose Zu dem kunige sprach alsuß : ' Ey , edler Appolonius , Ein kunig und ain werder man , Nu laß dir zu hertzen gan Mein langes werndes hertzenlaid !
' Der kunig zu der frauwen rait : Er sprach ' frauwe , was wirret dir ?
Unsanffte düt di clage mir .
' Si sprach ' herre , ich muß dir clagen : Mir ist der tewrist man erslagen Den kain werde fraw ye gewan .
Das det ain ungetrewer man : Er habt auff dem ecke dort , Er sprach zu im nie kain wort , Unsichticlich rayt er her .
Mit ainem ungefugen sper Meynen man durch sein hertz stach , Das sein sper in im zeprach .
Mein wirt sich doch nit vergaß : Auff sein edel roß er saß , Er nam das sper in di hant , Er wolte gegen im haben gerant .
Das mocht im layder nit gefrumen : Er was zu schyr auff in komen ( Di valschait er wol kunde ) Auß ainem tieffen grunde .
Alsuß ist mein herre dot .
Dannoch ist mein ander not , Herre , di muß ich dir clagen : Er hatt mich meines kamerwagen Poßlich peraubet .
Sein ungetreuwes haubet - Hiet inn mein wirt ee gesehen , Im wer di ere nie geschehen : Er rait in vering an Als ain ungetrewer man .
Er hatt mir mein effelein Und mein schones hundelein Und meinen valken genomen̅ .
Wir wolten zu hofe komen̅ Mit zuchten und mit eren .
Nu muß sich mein laid meren , Unsalde will mein walden , Ich muß mit jamer alden .
Wir horten gute mere Das hie guter frid wäre , Da wir ritten in di lant .
Er furt ainen valcken auff der hant , Er hette sich nicht gewornet : Das hatt er tewr erarnet; Der selbe valk ist auch verloren .
Hoher kunig wolgeporen , Nu richt , wan du richter pist .
' Der kunig sprach an der frist ' Dich richet heut mein selbes hant , Deß hab dir mein trew enpfand .
' ' Wa nu harnasch und sper !
Ziecht mein starckes roß her !
' Der kunig ward schier angelait .
Eraclius wa ee perayt : Er eylte vor , im was auch gach .
Di schone frawe im nach .
Er rant do er den ritter sach .
Mit zorn er zu im sprach ' Sagt mir , ir ungeerter man , Was hatt euch der edel helt getan Den ir poßlich habt erslagen ?
Es giltet ewren vaigen kragen .
Ir habt in peraubet auch : Ir mugt gar wol sein ain gauch .
Es muß euch fugen schande .
Wie gedurret ir in disem lande Payde rauben und mörden ?
Ir seyt hie ain ächter worden , Deß musset ir engelten .
' - ' Ey , lasset ewr scheltensub !
' Sprach von Troye Jamodan ' Ich hab gar recht an im getan : Er ist der rechte geschole mein .
Mir stug alda ze Karmedein Meynem pruder sein hant , Da er in slaffunde vant .
Das det er umb sein schones weib , Di notzogte sein schwacher leib .
Er nam sein harnasch und sein roß Und furte das gen Gabilos .
Er furte das weib mit im dan : Das was unritterlich getan .
Er hett sy pey im zwelff tage , Da ließ er sy mit grosser clage Wider haym ze Karmedein .
Waiß Got , wären sein noch drey , Sy solten mir dar umbe ze pusse stan , Es must in an ir leben gan .
Lasset dar umb ewr pagen !
Welt ir eren an mir pejagen , Wol her !
ich pin sein unverzagt : Nu sey ew von mir widersagt !
' Er was kuen als ain straus .
Er warff+ûʒ pey namen sich ausß Und nam di widerkere Nach des zawmessub lere .
Si zierten das gevilde .
Sy hurten auff di schilde .
Ir sper vaste krachten : Vil drummer sy da machten .
Im hett ain man ain man gewert .
Si zuckten pede di schwert .
Sy slugen pede ungefuge slege .
Auff dem anger und in dem wege Sach man da springen Von helm und von ringen .
In dem kam der kunig her .
Er nam deß starckes streytes war : Do sprach der tugenthaffte man ' Den streyt solt ich gevochten han .
Nu hatt mir der degen jungk An gewunnen den vorsprungk .
' Eraclius von Persia Strayt so kreffticlichen da Das der kune Protefal Nie so gestrait umb den garal .
Paide er slug und stach , Das im das schwert ab prach Jomedan in den rippen̅anm : Das waren di gesippen An der stat auß gezalt .
Er sprach ' her auf , degen pald !
Laß mir noch das leben : Mein sicherhait wil ich dir geben .
' Von Troye der starcke Jomodan Was nu ain gevangen man .
Manig di in sahen , Mit warhait si deß jahen : ' Er hatt di strassen peraubet , Man soll im sein haubet Yetzund ab slahen : das ist sein recht .
' Das widersprach sein edler knecht ' Nain , zwar er soll genesen; Wann er ist sein schol gewesen .
' Er sagt in di märe Wie der rede wäre .
Do sprach alda vil manig man ' Warlich er hatt im vil recht getan .
' Jomodan alda genaß , Wan er auch ain furste was .
Lysebelle hieß das weyb .
Ir gar myniklicher leib Geviel den heren allen wol , Wann sy was zucht und eren vol .
Von Troye der starck Jomedan Der was von art ain edel man .
Er hette purg und lant Und was ain milter man erkant .
Do er Lisebellen sach , Ir schone im in sein hertze prach Gar kreffticlichen an der stunt : Er ward von zwain wunden wunt : Von ainer im der von Persian Mit dem schwerte hett getan , Di anderen slug im di mynne .
Mit hertzen und mit synne Hette gefangen seinen leib Lisebette das schone weib .
Er gedachte in seinem mute ' Soll ich pey ern und pey gute Also poßlichen verderben ?
' Er hieß an den kunig werben : Seyt das es suß wer bewant Das ir man von seiner hant Mit tode wär geletzet , Si wurde mit im ergetzet .
Er sy auch ergetzen wolde Als man nach laid frauwen ergetzen solde .
Zu dem kunig rayt Jomedan .
Er sprach ' gedencke , werder man Das Priamus dein vatter sey .
In Asia und in Arabey Und ze Troye und principat Priamus mein vatter hat .
Herre , ich pin deins vettern sun .
Wiltu nu wol zu mir tün , So gib mir das klare weyb Lisebellen , di meynen leib , Mein hertz und auch mein synne Twinget mir ir mynne .
' Der kunig ward der rede fro .
Er viel mit armen an in do Und kußt in an seinen munt .
Er sprach ' nu pistu layder wunt , Vil hertzenlieber vetter mein .
Was du wild , das muß sein .
' Di messeney ward gar fro .
Man sagte der kunigynne do Ir kame heut ain lieber gast , Deiner zuch noch eren nie geprast .
Deß freute sich di raine Und di frauwen all gemayne .
Do pracht man dar zu stunden Jomedan den wunden .
Er ward entwappent schiere .
Schoner frauwen viere Pflagen sein von hertzen wol .
Doch was sein jamer und dol Das er di sussen nicht ensach : Das det im grossen ungemach .
Lucina di kunigein Und Tarsia di setden schein Gesegenten im di wunden : Di ward in kurtzen stunden Von ir weyssen handen hail .
Er ward frutig und gail , Das er lieff und sprang .
Si gab im ain gut wunttranck , Das er in der ainen nacht Kam zekraft und zu macht .
Deß nachtes do der kunig lag Und mit der franwen reden pflag , Er sagte ir di märe Wie seins neven müt were Nach Lisebellen der claren .
' Pey allen deinen tagen Hastu nie schoner weib gesehen : Deß mussen mir di frauwen jehen .
' Do sprach di susse kunigein ' Was er will , zwar das muß sein .
' Deß morgens do es tag wort , Do ward lenger nicht gespart : Von in paiden ward zu hant Nach der frauwen Lisebell gesant .
Das geschach .
si kam aldar .
Deß ward Jomedan gewar Da Lisebell komen wäre .
' Das deuttet gute märe ' Sprach der werde jungelingk .
' Es werdent pesser meyne dingk .
Ich getrauwe der kunigynne wol , Wann si ist aller tugent vol .
' Dy kunigynne sprach zu ir ' Lisebell , nu volge mir : Mein ratt der verrettet dich nit .
Zu welcher zeyt ain ding geschicht Das kan niemand understan , Das soll man von hertzen lan .
Dein man ist dir erslagen : Das ist war , das soll man clagen .
Er hett es doch verdienet wol , Als man di warhait reden sol : Seinem pruder nam er den leib , Er unert im auch sein weib , Das waistu vil wol , frauwe klar .
' Lisebell sprach ' es ist war ' .
- ' Lysebel , nu rat ich dir , Du solt des rates volgen mir : Deß kuniges neve soltu nemen̅ : Er mag dir wol zemanne gezemen .
' Der rede sy nyndert gewüg Das er iren man slug .
Do sprach di schone Lifebel ' Fraw , di freuntschafft ist zu snell .
Wie mocht ich mich wolgehaben ?
Mein wirt ist noch unpegraben .
Solt ich dann ee man nemen , Das must mir ubel zemen̅ .
' - ' Zwar ' , sprach di kunigein ' Ich will an deiner rede sein .
' Von Holaff Primilan Hieß frauwen Lisebellen man .
Er ward gar erlich pegraben In ain grab , das was auff erhaben .
Lysebel traib ir clage Gentzlich siben tage : Do clagte Jomodan noch me : Im det das lange peytten we .
Di tage ende namen .
Dy heren zusamen kamen .
Da ward Lisebell gegeben Jomodan zu seinem leben , Dar an in paiden wol geschach : Sy gewunnen freuden und gemach; Si gewunnen mit ain ander sint Zehen herliche kint , Funff dochter und funff knechte; Si gewunnen ain groß geslechte , Da man vil mochte sagen : Deß sullen wir hie pedagen .
Der hoff ward aller freuden vol .
Man sprach der kunigynne wol Und dem werden Appolonio .
Wer traurig was , der ward fro : Tantzen und springen , Mynn̅en und singen Sach man in dem palaß weyt .
Da was freuden alle zeyt .
Was ich pey allen meynen tagen Von reicher hochtzeit horte sagen , Das ist alles gar ain wint Und gegen diser hochtzeit erplint .
Dy tavelrundere sassen Mit dem kunige und assen .
Fur den tisch kam geritten Ain junckfrauwe mit guten sitten .
Ir pfard was gut , das sy ritt; Si hette kospere claid; Von pfabenfedren was ir hut , Er was kosper und güt : Dar an von perlein weyß ain vinger was , Der ander rubein und palaßs , Der dritte smaragdus , Der vierde amatistus , Der funffte ring was rotes gold , Der sechste jochant , crisold : Sust was der hut so reyche , In mochte wol herleiche Der römisch kayser habe getragen : Er was von golde gar peschlagen .
Ain rayßkappe was ir claid , Dar an lag grosse reychaid : Es was ain tüch von golde gar , Es was von Turkyß pracht dar .
Si hetten zway lange stauchen : Das sy di arme entlauchen Zu dem greyffen solde , Reiche porten von golde Giengen umb di ende .
Si enwas nicht ellende : Si was hubsch und weyß .
Si hyeß Flordeleyß .
Ir raysekappe was so weyt : Si trug ainen samit Zu ainem rocke , der was rot , Ir suckhnie was ain sigelott .
Ir pfard was gar wunniclich , Ir sattel und ir prittel reich .
Sy furt ain gaisel in der hant : Der hertzoge von Prabant Gewan so reicher gaysel nie .
Nu mercket wa von oder wie Der selben gaysel styl was : Zwen saffyr und ain adamas , Drey peryll und ain adamant , Ain topasian und ain jochant; Der knopf was ain crisolde; Ain starcke ror von golde Gieng durch das gestaine gar; Drey gulden ketten waren dar An das ror gesencket; Vor an di ketten gehencket Sind drey schon perillen .
Nach der junckfrauwen willen Ain knapp und ain junckfraw raitt Mit Flordeleysen der schonen mait .
Do sy fur den kunig kam , Den hut sy von dem haupt nam Und satzt dar auff schone Von gold ain edel krone .
Ir zoph waren groß und langk , Für die hüffe was &#x00EF;r gankch : Ir har wa gel als ain gold .
Wer sy sach , der was ir hold .
' Sey gegrusset Appolonius , Werder capitanius Zehender kunigreiche , Und di messeney all geleyche , Di stoltzen foreysere !
Got verre euch all ewer schwere !
' Der frauwen ward gedancket do , Wann si waren deß grusses fro .
Do sprach di wunnikliche maid ' Reycher kunig , mir ist gesayt Du wellest ain rechter richter sein .
Nu sage mir den willen dein : Wiltu mir richten rechte Von ainem posen knechte ?
Der ist ain weibschente , Ain zag in seiner hente , Er ist ain lugnere , Ain valscher spottere : Ir sult das Got alle clagen Das er den schilt hat getragen ( Er schendet alle raine lant ) In seiner zaghaften hant .
Di rede will ich nit lengen : Ich will es heinte pringen Mit kampfe auff seinen vaigen leib .
Enruchet wie ich sey ain weib : Ich pringe in heut an ere enwicht , Ir wellet mir dan richten nicht .
' Der rede erschrack da manig man .
Ainer sach den andren an : Es daucht sy alle wunderlich .
Do sprach der milte kunig reich ' Junckfrawe , ew solt recht geschehen .
Habt ir den vendert hie gesehen Der euch zu layde icht hat getan ?
Er muß euch hie zu recht stan .
' ' Ja , herre : er ist der dort stet , Silvian von Nasareth .
Er ist valsch und petrogen : Er hatt mein schwester angelogen , Di hertzogin von Mirmidon .
Mein muter was von Wabilon Deß soldane schwester .
Kunige aller pester , Nu mercket recht mein laid Und richt recht nach der gerechtichait : Ain schon purgk hatt Silvian , Di ist gehaissen Montechran .
Di ligt Mirmidone pey Näher dann walscher meyle drey .
Von Mirmidon hertzog Lavet , Was er grosser eren tet Und wirdicleicher freuntschaft !
Da was mit valschait behaft Der ungetreuwe Silvian .
Herre , du solt di rede verstan : Er kam eins tags zu Gabileis .
Da hetten ain reyches foreys Di Wabiloner gesprochen dar .
Deß ist mer dan ain jar .
Dar komen frauen und ritter vil .
Da was ain schones ritterspil .
Do nam der pose Silvian Ains andren ritter wappen an , Das man in nicht erkande .
Do dracht er ain schande : Hiet in mein schwager erkant , Er wer gegen im nicht gerant .
Nu daucht den von Montsagran Er mochte eren an im pegan : Haymlichen er in an rayt .
Das ward Silviane laid : Lafet Silvianen stach , Das er viel und prach Ain arm .
das was Lafet layd Das er ye gegen im gerayt .
Herre , nicht dan umb das Trug Silvian Lafet haß .
Aynes tages rayt Lafet Nach der schonen frauwen pet In aine companie Und mit im Claramie .
Ainen falcken furt Lafet , Das selbe Claramia det .
Si ritten pey der purgk zetal Ain wasser hieß Tigrival .
Di fraw vand ainen vogel da , Deß was sy unmassen fro : Si kam sein syder laider in not , Wann ir wär pesser sy war dot .
Si laßte ab das vesselpant Und schutte den valken von der hant .
Der valke schwang sich in den walt .
Da rayt im nach frauwe pald .
Unwissende was sy aine : Deß kam in not di raine .
Da kam Silvian auch dar Von geschicht und nam der frauwen war : Er sach das sy allaine rayt .
Er sprach ' ir gelt di schmachait Di mir ewr man hat getan Vor frauwen , do ich sein schande han .
Ich will für war sprechen : Mag ich mich nit gerechen An sein selbs leybe , Ich rich mich an seinem weybe .
Es wirt lenger nicht verswigen : Fraw , ich muß pey euch ligen Und mynnen ewren schönen leib , Wann ir seit gar ein schönes weib , Es ge zeschaden oder ze frumen : Ir seyt mir recht allaine komen̅ .
' Do sprach di fraw ' ich lag ee dot , Oder ich leyde solche not Das ich nummer endochte Und nicht leben mochte .
' Was soll lange rede sein getan ?
Der ungert graiff di frauwen an Und niderzoch sy von dem pfard nider , Ir pfard lieff hin haim wider .
Do pelayb di frawe allaine .
Do wolt der unraine Das weib genotzogt han .
Das ward von ir understan , Wan sy was im zu starck .
Da zerte der ungetrewe marck Der frauwen ir gepende Und ließ sy in dem ellende Schmachlichen in dem walde .
Er sandte von ir palde Ainen poten zu Lafet hin gein Mirmidon : Er jach er hett im das lon Vergolten das er im zu Gabileyß Lehe in dem foreys .
Und ward offenbare Wie er gelegen ware Reicht pey Lafetes weib .
Das det im an seinem leib Also hertzenliche we Das er syder nummerme Kainen ritter ane sach : Als we det im sein ungemach .
Do di frawe wider kam , Das er ir nicht das leben nam , Das wolt der hochgelobte Got; Und leydet so grossen spot Und so schmachliche not , Si wolte gerne sy war dot .
Herre kunig , hor di clage : Mein schwester di muß all tage Mit hundten essen hundas; Das ist schmachlich an alle maß : Karspuelen ist ir getranck .
Di weyl ist ir layder langk : Si wird verspert in ain lüg , Dar inne hatt si jamers gnüg .
Mein schwager es da für hatt Si sey schuldig an der tat : Si ist doch unschuldig gar .
Deß werd ir heut wol gewar : Wann es muß kosten meinen leib , Wie ich sey ain kranckes weib .
Lafet hatt das , herre , versprochen , Er well ee werden gerochen Ee er von seiner purge tal Nummer komme zu ainem mal .
Im ist der valsche Silvian Lange in flichten var gegan Und von Monsagran entwichen : Nu hab ich in erslichen .
Ich getrauwe deiner gerechtikait Du rechest dise poßhait .
' Appolonius hieß jagen Silvianen vahen , Wann er wolt enweg sein .
Das understund di kunigein : Man horte sy auß seinem munde jehen ' Der magt muß recht geschehen .
' Tarsia di weyse Nam zu ir Flordeleyse .
Si gab ir reyche wirtschaft .
Doch was ir hertze behaft Mit sorgen und auch mit layde Der mynniklichen maide .
Di kunigynne erpott ir es wol , Wan sy was aller tugent vol .
Da di heren geassen genug Und man di tisch ab weg trug , Da was der heren pflicht Das der kunig zu gericht Sasse und horte der frauwen clage .
Es geschach recht als ich sage : De ringk ward weyt und langk .
Manig edel man dar zu drangk .
Man hort manigen da jehen ' Ich wil hye beleyben und sehen Wie es ende sulle han , Seit aine magt ainēn man Hie kamphes hat gesprochen an .
' Der kunig gie zw der schrannen Mit des reyches mannen Und mit im manig furst reich : Das geschick daucht sy wunderlich .
Dy kunigin gie auch dar Und mit ir dy schone schar .
Sy trugen rate munde .
Dy frawen loben kunde , Wie groß sein maysterschafft doch sey , Volloben nicht dy frawen drey , Tarsiam und Lucinam Und Flordeleisen divinam .
Und nidersassen alle sampt nider .
Di maget hub an ir clag wider : ' Werder kunig , ich clage dir : Durch dein ere richte mir Uber disen valschen man , Der mit luge hatt gewunnen an Meiner schwester leib und ere !
Si uberwindet sein nummer mere Das er mit seiner posen luge Und mit seiner valschen truge Von im an gehebet ward : Das riche , kunig von hoher artt !
' Zu der rede sprach Silvian ' Herre , ich hab ir nicht getan .
Ist ir schwester ain kranckes weib , Das pusset pillich ir leib .
Das ich ir nie det kain laid , Und dar umb peut ich meynen aid .
' - ' Ait ?
' sprach Flordelyse ' Es get auß der weyse !
Ich laß euch nymmer dar umb gesweren .
Ich will euchs auff dem koppf peren , Das potwaren mit meiner hant .
Ich mache das ir wert geschant : Ich getrauwe Got er geb mir hail .
' Do fragte der urtail Der kunig , wie es solte stan : ' Si ist ain weib , er ist ain man .
Ich rede dar umb als ich wayß : Komet sy zu im in den krayß , Wer der mayt ain gantzes her , Er slug sy all an alle wer .
' Do sprach ain alter satrapaß , Der pischoff in der statt waß , ' Herre , verste di urtail wol : Wann ain weib kempfen sol Mit ainem starcken manne , Man dailt es geleich danne .
Ain weybdef ist ain halber man : Herre , pey dem ampt das ich han , Sag ich dir wie im soll wesen; Ich hab es an dem puch gelesen : Es sol ain yeglicher man In ainer engen gruben stan , Das er halber dar inne sey .
Scharffes wappen ist im nit frey; Das ist recht uber das lant : Im sol auch di rechte hant Hinder sich gepunden sein; Das ist das rechte urtail mein : Man sol im ainen stecken geben , Da mit er were sein leben , Noch zegroß noch zekranck , Er soll sein ainer elen langk .
Den gibt man im in di tencken hant , Da mit sein wer ist bekant .
Ain plosser rock ist sein claid , Uber ain hemde an gelayt .
Di frauwe soll hie aussen gan , Ainen stauchen in der hende han Mit riemen dar ein gepunden .
Swer pey dreyn pfunden .
Di stauch soll wesen leynein Und zwayr elen langk sein .
Von mitten morgen untz an den tag Ob sy im nicht an gewynnen mag , So soll der man sein genesen̅ Und ledig von der frawen wesen .
Slecht aber sy in ze tod Oder er sey , sy hat di not Und ains das ander uberwunden : Sus ist das recht erfunden .
' - ' Di urtail ist raine ' Sprachens all gemayne .
' Der wellen wir allesampt gesen : Di urtail sol auch fursich gen .
' Flordelise di schone magt Was kuen , frech und unverzagt : ' Di rede gevellet mir gar wol , Gar geren ich ir volgen soll .
' Do sprach der valsche Silvian ' Sol ich nu ain weib pestan ?
Wer hatt ye mer das gesehen ?
Wie mag mir ymmer wol geschehen ?
Seyt ich di warhait reden sol , Slach ich sy , es stet nit wol; Slecht sy mich , da ist ain schande Ew und disem lande : So mag man zu spotte sagen " Ain krancke magt hat erslagen Einen man der mannes kraft hat : Das ist ain wunderliche dat .
" Herre , ist schwager frumme , Enpiett im das er da her kome !
Gesiget mir der ritter an , Deß lasset mich engelten dan !
' Di magt sprach ' das sol nicht sein .
Er ist der rechte geschole mein , Ich endarff kaines gesellen : Ewr poßhait sol ew vellen .
Herre kunig , ich pitt dich : Ob Silvian nu detet mich , So ensolt du in nit lassen Varen hin sein strassen .
Ich hab nach Lafet gesant; Ich waiß wol das er kommet zuhant : So richt im , hoher kunig wert !
Ich waiß wol das er sein gert .
' Es mocht anders nit ergen , Di magt wolt den man pesten .
Das was den heren allen laid Das di mynnikliche mayt Wagen wolt ir junges leben .
Er hieß ir dar ir were geben , In ainer stauchen ainen stain , Der was vast gepunden dar ein .
Do gab man dem kecken Ainen elenlangen stecken .
Er muste in di gruben : Dar umb pegund truben .
Flordeleyse schurtzte und gurte sich Und stalte iren leib gar wackerlich : Si pand ir har und ir zoph Oben umb ir haubetlock .
Si was ring und jung .
Sy det zu im ainen sprung Und sprach ' du valscher Sarracein , Du giltest mir di schwester mein , Du wurdest von mir hie geschant .
' Er hette nicht dann di tencken hant , Da slug er mit her und dar .
Da det Flordelise war : Si sprang umb in als ain kitz Und slug im ains ' nu hab dir ditz !
' Ye doch der slag was nit groß : Di schone lutzel sein genoß; Wann der ungerte knabe Slug ir aines mit dem stabe Auff den leib und auff di wat Da der ruck ain ende hatt , Das sy mit lautter stymme schre , Wann ir det der slag vil we .
Sy sprach ' du giltest mir den slag , Es ensey dann das ich nit mag .
' Si hawt her und dar umb in .
Manigvalt was ir syn .
Da sy den slag zu im swayff , Pey dem gern er sy pegraiff .
Er zoch sy pey dem claide Zu im .
do ward layde Allen den di es sahen .
Gemainklich sy jahen ' Flordelise di ist tod .
' Di magt was in grosser not .
Ir stauchen vaste umb wand : Si slug im ains auff di hant , Das im sein kampfstecke enviel .
Do slug sy im ains auff den schiel Und dar nach ains auff den slaf , Das er reret als ain schaff .
Volendet het sy ir not , Si ließ in ligen da fur dot .
Do sprachens all gemaine ' Danck hab di raine , Das sy also vellen kan Di dy frauwen liegent an !
' Sy wolten in da haben verprant : Do rurt er fuß und hant .
Dem kunige sagt man märe Das er noch lebendig wäre .
Der kunig kam und fragt do Ob der rede wär also Der in der magt ane anesprach .
Gentzlich er im verjach : Er sprach ' pey Gottes hulde , Di fraw hatt kain schulde : Mein poßhait hat mich petrogen , Ich hab di frauwen angelogen .
' Da wolten sy in haben verprant .
Da ward nach Flordelise gesant , Und paten sy in den man zegeben , Er enmochte lenger nit leben , So pusset er sein sunde : Er war ir urkunde , Deß woltens allesampt jehen .
Do sprach di schone ' das sey geschehen !
' Der kunig sandte brieff schone Nach Lafet von Mirmidone , Wie ditz ding geschehen was .
Do er di brieff gelaß , Vor freuden muste er waynen .
Er sandte nach der rainen , Ich mayne das belogen weib : Si ward im lieber dan sein aigen leib .
Der schuff ir freuden und gemach , Untz das man sy schone sach .
Er für mit ir zu hohe do : Deß ward di herschafft alle fro .
Florian und Rundelat Di kunigin und den kunig patt Das sy im lonten mit preyse Und geben im Flordeleyse .
Die pett was wol pettliche : Er gab di magt mynnikliche Nach seiner pete Florian .
Flordeleyse wolgetan Was deß kuniges müme .
Mit eren und mit rüeme Der kunig leche in Rundelat Und was da lag umb di stat .
Flordeleyse hie vorgenant Hett auch purg und lant .
Da wurden drey hochtzeit .
Eya , was man gabe da geyt !
Das wil ich euch sagen hernach .
Da was freud und gemach .
Das muß uns Got auch geben Und nach dem tode zehimel leben !
Dise mer wurden bekant Und verre pracht in fremde lant , Das der kunig were Ain reicher gebere .
Do kam manig ritter dar Und det seine gabe war : Er gab im des wes er an in gert , Und auch dem der gab wol was wert .
Elanicus kam auch dar , Do er sein grosse milte vernam gar .
Es was der in gewarnet hett , Do man in in di acht det Der kunig Anthiochius .
Im prachte Elanicus Ain achtperes wisenthoren .
Er sprach ' kunig hochgeporen , Got musse dein glucke meren !
Ditz pringe ich dir zu eren : Nu laß dir es nit verschmahen !
' Alle di es sahen , Sprachen , seyt sy waren geporen , Gesahen sy nie so schones horen .
Es was langk und groß Und hett ain ungefugen doß .
Es was mit golde wol beslagen , Edel gestain dar auff getragen .
Wer sein zu kauff hette gert , Es war wol hundert marck wert .
Der kunig naig im do :
Er sprach ' du solt sein wesen fro !
Ich lone dir deiner treuwen : Es soll dich nicht berewen Das du mich warnest , guter man , Da ich in di ächt ward getan .
' Ain purgk haisset Monfort , Di lehe er im .
da leyt der hort Den der kunig zu samen lait : Deß was der alte man gemayt .
Es was ain graffschaft reich , Das hatt das puch geweyset mich : Dy purgk was vest und starck .
Es hette da wol tausent marck Gütter gulte alle jar , Der im abgieng nicht ain har .
Er ward vil wol geletzet .
Elanicus ward gesetzet Da im niemant schaden mag .
Er lebte syder manigen tag Und ward dem kunige sint Von Gottes krafft deß hymels kint .
Es was wol pey den zeyten Das di heren wolten reyten Yegleicher in sein lant .
Do pedarffte niemand losen pfand , Wann sy hetten alle genug , Weß man gedachte od gewüg .
Danckens da gar vil geschach .
Der kunig zu dem fursten sprach ' Ir sult mir geben ewren ratt , Wann mir wider enpotten hatt Von Jerusalem Jeroboam .
Ich pin im von schulden gram : Do ich in gutlichen patt Das er käm in di stat Und sahe unnser wirdikait , Da det er uns di schmachait , Als mir der pote verjach , Das er auß seinem munde sprach Er gab umb alle unnsere dro Mynner dann ain wickenstro .
' Do sprachens all gemaine ' Werder kunig raine , Du solt es nymer lenger sparen , Mit grosser herfart auff ir varen .
Wir sullen alle mit dir dar : Du gewynnest ain kayserliche schar .
Wär er noch ainest so klug , Wir geben im ze vechten gnug .
' Deß sagt er in grossen danck .
Der amerall her fur dranck : ' Her vetter , ich will ew he&#x1E85;r Mit meyner kost ze stewr Fueren dreyssig tausent man , Mit harnasch wol geleget an .
' Assur von Armenia , Der in gesichert hett alda , Er sprach ' welt ir mich ledig lan , Ich für euch zwaintzig tausent man , Wa ir welt , mit meiner kost .
' - ' Ja , gerne ' sprach der auserwelt Appolonius der reyche Und di heren all geleyche .
Eraclius von Persian Sprach ' ich für auch vier tausent man Wa ir welt , mit meiner kost : Di sind perayt gar wol zu der jost .
' - ' Ich für under meynem schilte , ' Sprach Altistrates der milte ' Herre aiden , wol viertzig tausent man : Da lasset ew genugen an !
' Do sprach Clarantz von Egipten land ' Herre , ich pring euch her zu hant Funfftzig tausent helde güt : Di sind küen und wolgemüt .
Das tuen ich pillich .
Ich hab drew kunigreich Und ain hertzogtum ( Ich will pejagen mit ew rüm ) : Egipten von Syria .
In Morlant di reichen Sabba - Herre , ich will euchs rechte sagen : Seyd das Glorand ward erslagen , So wartet alles Morlant Williclichen meiner hant .
' Do sprach Attaganoras , Der sein lieber aiden was : ' Herre , von zwain landen Für ich ane schanden , Von Tyro und von Pentapolin , Wol viertzig tausent grandnein .
' Do sprach der kunig wolgemüt ' Di herfart mag wol werden güt : So fur ich von Anthiochia , Von Sirien und von Asia , Von Libien und von Capodocia , Von Kriechen und von Mesopotania Wol zway hundert tausent man : Zwar wir sullen in pestan .
' Do sprachen di von Tarsis Herre kunig , deß sey gewyß : Zwaintzig tausent weygant Furen wir dir in das lant , Das sind alles schutzen : Di magstu gar wol nutzen .
' Der kunig sprach ' deß lon euch Got !
Leychte geben wir im den spot Den er her zu uns drayt , Und von hoffart da haymen pelaib .
' Urlaub namen sy alle do .
Da was niemand unfro .
Do gab der kunig reiche Sein gab reichleiche : Da pelaib nyemand ungewert , Wer deß kuniges gabe gert .
Paide er gab und lech , Gabe er niemand verzech : Yedem man nach seinem pet , Disem purg , disem stet , Disem roß , disem gewant; Geben kunde sein milte hant Disem silber , disem golt .
Er gab vil kospern solt .
Si gelobten alle geleyche , Paide arm und reyche , Das sy wolten komen̅ Und alle werben seinen frumen̅ .
Der tag was gesprochen Geleich uber vier wochen : An dem perg zu Synan , Da an fleusset Jordan , Und vor Abrahames garten Wolten sy sein warten .
Als mir das puch gesagt hat , Er ligt drey meyle von der stat Di da haisset Jerusalem , Und zwo meyle von Bethlehem .
Do kam manige schone schar , Di yeder man gelobte dar .
Ich will nit lenger paytten : Gar will ich ew raytten Was volkes pracht in das lant Appolonius der weygant .
Das will ich euch wissen lan : Es waren vier hundert tausent man Und vier und zwaintzig tausent dar zu .
Mit urlaub ritten sy nu Und komen schyr an di stat , Als sy der kunig komen pat .
Do di zeyt ain ende nam , Der kunig mit den heren kam .
Deß erschrack das volk alles gar : Der floch her , der floch dar .
Von Jerusalem Jeroboam In grosse sorge er do kam : Er endorffte sein do nicht peytten , Wann er mocht im nit gestreytten .
Er floch in ain lant , Das ist Chorsica genant .
Do ward lenger nit gepitten , Für Jerusalem ward geritten .
Di stat ward im auff getan Und gutlichen dar ein gelan .
Da gelobte in der reyche Er wolte sy gutleiche Lassen pey irem rechte , Si und ir geslechte , Und in fride haben ir lant , Auff das das sy dienten seiner hant .
Das land ward im undertan Von dem mere untz an den Jordan , Von Triple untz an hin ze Achan , Von Capadocia untz gen Ebron .
Er was milt und tugenthaft , Das lant hett er mit rechter kraft .
Deß ließ in Got geniessen seyt .
Di cristenhait pey seiner zeyt Ward großlich gemeret .
Got ward an im geeret Und vil manig Gottes degen .
Er erwarb Gottes segen .
Er ward zu Rom kayser sider .
Im enmochte niemand wesen wider : Dann di werde Gottes kraft Di ward an im sighaft , Er muste Gottes gefangen sein .
Got det gnad an im schein .
Di milte gewan im guten solt , Und das er frauwen auch was hold : Da von gewan er der eren joch , Das man von im liset noch .
Wann Got wolt in fristen : Er ward ain rainer cristen Und alles sein gesinde , Als ich geschriben vinde .
Anthiochia das lant Ist noch in der cristen hant .
Was er der mochte petwingen , Darnach pegund er ringen .
Wann Got hett in auß erwelt Als Paulum den helt : Der ward ain außerweltes vaß , Also ward diser , wisset das .
Er gewan pey seinem weibe Mit seinem schonen leybe Zehen wunnicliche kint , Di wurden alle fursten sint .
Er lebte kunig , das ist war , Cristen funff und viertzig jar In Gottes dienste schone .
Dar umb ward im zu lone Di himelische krone .
Dy mussen wir auch erwerben Ee das wir sterben .
Amen .
Der diß puch hat erdacht Und in deusche zunge pracht , Das sag ich euch , das ist pillich : Es geschach zu Wien in Osterreich .
Was ich euch sag , das ist war : Es sind mer dann tausent jar Das ditz puch ward am ersten geschriben In latein .
seyt es ist peliben , Das es von kainem man Deutsche reym nie geschriben gewan .
Wer ditz puch gedichtet hatt ?
Das sag ich euch , das ist nit rat .
Ain schone fraw in dar umb pat , Maister Hainrich von der Neunstat , Ain artzt von den püchen .
Will in yemand suchen : Er ist gesessen an dem Graben .
Got muß in inn seiner hüt haben !
Wie in das puch sey ankomen an ?
Im gabs gar ain pider man , Dem poßhait ist unmäre : Der salig pfarrere Herr Niklas von Stadlaw .
Das in unnser fraw Pring in ires kindes pflege Und weyse in auff des himels wege !
Wann er ist ir undertan Und sant Jorgen kappelan : Der soll sein vorsprecher sein Vor irem lieben kindelein , Vor dem man ze richte muß stan Und das was man hie hat getan̅ .
Belcher mensch so zuchtig ist Das er ditz puch uberlese , Der pitt nach disem mere Umb den tichtere Das im Got nach disem leben Geruch ain raynes ende geben , Und nach disem leben dort Zaig den kosperen hort Den er uns pehalten hat : In der hohen trinitat Seinen klaren anplick; Und zefür uns den strick Da uns Sathan inne vieng .
Der fur uns an dem kreutze hieng , Der helffe uns das wir mussen jehen Wir haben dort mit im gesehen Even und Adamen : Sprechet alle mit mir Amen !
Ditz güt puch ist genandt Appolonius von Tyrlandt .
In Rom man es geschriben vant In ainer koroniken : zuhant Von dann ward es her gesandt .
AMEN .
